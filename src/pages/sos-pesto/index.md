---
title: "Sos pesto"
date: "2014-09-16T20:26:00.000Z"
categories: 
  - danie-wegetarianskie
  - przepis-na-sos
tags: 
  - bazylia
  - czosnek
  - oliwa-z-oliwek
  - orzeszki-piniowe
  - parmezan
meta: 
    title: "Sos pesto - przepis na sos pesto - jak zrobić domowe pesto"
    description: "Przepis na sos pesto. Jak zrobić sos pesto z bazylii orzeszków piniowych parmezanu oliwy i czosnku? Prosty, szybki i domowy sos pesto. Zrobisz go w 15 minut."
featuredImage: "DSC07052-e1415389452650.jpg"
---

Przepis na sos pesto. Jak zrobić sos pesto z bazylii orzeszków piniowych parmezanu oliwy i czosnku? Prosty, szybki i domowy sos pesto. Zrobisz go w 15 minut. Oprócz pizzy, wykorzystasz go później do makaronu i zrobisz pyszną pastę.

## Dlaczego tak polubiłem sos pesto?

Na pierwszy rzut oka wydawał mi się trudny do przygotowania i drogi. Pewnie myślałem tak, ze względu na obecność orzeszków piniowych, które nie dostanie się tanio w sklepie. Chociaż ostatnio dwa razy z rzędu udało mi się dostać w pewnym markecie orzeszki piniowe w opakowaniu 75 gramów po 9,99 zł.

Przekonałem się, że warto wykorzystać je do pesto, ponieważ smak i zapach jest niepowtarzalny. W dodatku po kilku razach przekonałem się, że w rzeczywistości nie jest tak skomplikowany i drogi.

Dlaczego do pizzy? Smak roztopionej mozzarelli i pesto zaraz po upieczeniu jest nie do podrobienia. Po prostu spróbuj. Mniam, mniam i palce lizać:-)

Piszę o nim również dlatego, że sos przyda Ci się nie tylko do pizzy, ale do innych przepisów włoskiej kuchni. Prosty makaron z sosem pesto jest tego najlepszym przykładem. Przygotowanie zajmie Ci nie więcej niż 10-15 minut. Sos możesz zamrozić w mniejszych porcjach i trzymać w zamrażarce pojemnik. Generalnie same korzyści:-)

## Kilka prostych zasad sosu pesto

To co jest najważniejsze w pesto to jakość tych składników. Warto wydać kilka złotych więcej i zrobić sos bazujący dobrej jakości składnikach i bez kompromisów. Krótko o 5 zasadach idealnego pesto:

1. Używaj oliwy, nie oleju
2. Używaj orzeszków piniowych, nie arachidowych czy włoskich
3. Używaj świeżo zmielonego pieprzu i soli morskiej, nie sproszkowanego pieprzu i sypkiej soli
4. Używaj parmezanu, nie jakiegoś innego twardego sera.
5. Używaj idealnych proporcji;-) Polecam metodę Jamiego Olivera, czyli na garście:-)

## Składniki sosu pesto

- 3 garście bazylii (jeśli masz purpurową bazylię, dodaj ją dla fajniejszego koloru)
- 1 garść parmezanu
- 1 garść orzeszków piniowych
- ok. 100 ml oliwy z oliwek
- świężo zmielony pieprz
- sól morska
- 1 ząbek czosnku
- 1 odrobina (czyt. łyżka) soku z cytryny (opcjonalnie)
- 1 blender - jeśli nie posiadasz, damy radę z nożem i moździerzem:)

## Jak zrobić sos pesto

1. Orzeszki piniowe podpraż bardzo lekko na patelni, aż nabiorą dosłownie delikatnie brązowego koloru. Podkreślam tę lekkość i delikatność nie bez powodu. Pesto będzie bardziej kremowe, a mniej orzechowe.
2. Do blendera wrzuć bazylię oraz ząbek czosnku wraz ze szczyptą soli morskiej i świeżo zmielonego pieprzu. Zmiskuj.
3. Następnie dodaj orzeszków piniowych i zmiksuj raz jeszcze.
4. Teraz przełóż pesto do miski i dodaj połowy parmezanu. Wymieszaj i dodaj oliwy. Kręć aż uzyskasz w miarę gładką konsystencję.
5. Na koniec dopraw solą i pieprzem oraz dodaj pozostałą część parmezanu. Jeśli konsystencja lub smak nie jest tak jak lubisz, dodaj albo oliwy albo parmezanu.
6. Oczywiście, całość możesz zrobić w blenderze, nikt się nie obrazi:-) Ale sos jest tak szybki i prosty, że może warto spędzić minutę albo dwie więcej i go dopieścić mieszając ręcznie?

### Jak zrobić sos pesto bez blendera

#### Moździerz

- Przyda Ci się ostry nóż i moździerz.
- Utrzeć czosnek oraz bazylię w moździerzu, a następnie dodać orzeszki piniowe i też je utrzeć. Pracy jest trochę więcej, ale jeśli nie masz blendera, to z moździeżem też sobie poradzisz.

#### Makutra lub misa

Jeśli nie masz moździerza, skorzystaj z ostrego noża, glinianej misy i pałki do ucierania ciasta. Nożem posiekaj składniki najdrobniej jak się da, a następnie utrzyj w misie.

### Cena sosu pesto

- Bazylia w doniczce: ok. 4 PLN
- Orzeszki piniowe: ok. 20 PLN za 100 gramów
- Czosnek: 1,30 PLN za sztukę
- Oliwa z oliwek: 16 PLN za litr
- Ser parmezan: 16 PLN za opakowanie 170 gramowe
- Cytryna: 0,70 PLN za sztukę

Koszt zrobienia sosu pesto: 21,90 PLN. Prawie połowa to cena orzeszków piniowych. Nie liczę ceny zakupu całej butelki oliwy, skoro zużyjesz tylko 100 ml. Resztę wykorzystasz do innych potraw. Jeśli zależy Ci na cenie, zamień orzeszki pinii na nerkowce, wyjdzie Cię taniej.

## I gotowe

W trymiga masz sos pesto, który możesz wykorzystać do zrobienia <a title="Pizza z sosem pesto i pomidorami" href="/pizza-z-pomidorami-w-sosie-pesto/">pizzy z sosem pesto i pomidorami</a>.

## Jeśli chcesz poeksperymentować z sosem pesto

- Zrób je jednak w moździerzu zamiast w blenderze. Nie testowałem tego osobiście - czytałem ciekawy artykuł w którym autor porównywał dwa rodzaje pesto - te zrobione blenderem i te zrobione moździerzem. Według niego moździerz gwarantuje lepszą teksturę pesto i pesto lepiej przylepia się do makaronu. Do przetestowania przez Ciebie: [http://www.seriouseats.com/2014/07/how-to-make-the-best-pesto.html](http://www.seriouseats.com/2014/07/how-to-make-the-best-pesto.html)
- Zamiast bazylii możesz użyć rukoli. Rukola jest ostrzejsza i bardziej wyrazista niż bazylia.
- Jeśli jesteś wielbicielem czosnku, daj dwa ząbki, zamiast jednego. Osobiście wolę bardziej poczuć smak bazylii czy parmezanu niż czosnku i dlatego daję go tylko 1 ząbek.
- Spróbuj jak smakuje pesto z cytryną.
