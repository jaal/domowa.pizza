---
title: "Test granitowego kamienia do pizzy"
date: "2017-02-14T20:24:27.000Z"
categories: 
  - "akcesoria"
featuredImage: "./images/kamien-granitowy-podstawki-pl.jpg"
---

Dostałem do testów kamień granitowy od firmy [artigiano.pl](https://artigiano.pl/), która zajmuje się między innymi produkcją akcesoriów do kuchni z kamienia, np. kamieni do pieczenia czy desek do krojenia. Kamień sprawdzam pod kątem tego jak dobrze nadaje się do pieczenia pizzy.

## Opis kamienia

- Materiał: kamień granitowy z Włoch Rosa Beta polerowany w jasnym kolorze
- Wymiary: 35 cm x 35 cm x 2 cm
- Waga: 8 kg

## Wrażenia z użytkowania

- Upiekłem w ramach testów na kamieniu ponad 20 pizz.
- Kamień jest przyjemny w dotyku. Ma swoją gładką (polerowaną) i delikatnie szorstką stronę (niepolerowaną).
- Pizze wychodzą chrupiące i delikatne. Spód jest chrupiący, ale nie twardy czy przypalony.
- Kilka razy zdarzyło się, że spadł mi kawałek sera na kamień. Pizza nie przywarła i bez problemu mogłem to zeskrobać przed położeniem kolejnej pizzy.
- W zestawie do kamienia dołączona jest łopatka do pizzy, którą montuje się prosto łącząc łopatkę z kijem za pomocą dwóch śrubek.
- Zamówienie przyszło solidnie zapakowane. Spodziewałem się znacznie większego i trudniejszego do transportu opakowania, ale paczka była „skompresowana” na tyle, że mogłem ją bez problemu przenieść pod pachą.
- Pomimo tego, że kamień granitowy i stal do pieczenia ważą według producentów tyle samo, granit wydawał mi się lekko lżejszy.

![Kamień granitowy do pizzy - widok z góry](./images/kamien-granitowy-podstawki-pl_2-201x300.jpg)

Kamień granitowy do pizzy - widok z góry

## Jak go używać granitowy kamień do pizzy?

Jak prawidłowo używać kamień granitowy? Jak wkładać na gorący kamień pizzę? Jak ściągać z kamienia gotową?

- Używanie granitowego kamienia nie różni się od używania szamotowego kamienia. Aby upiec pizzę należy porządnie rozgrzać kamień, aby zmagazynował jak najwięcej ciepła, które później przekaże pizzy.
- Włóż kamień do zimnego piekarnika. Zimny piekarnik jest tu kluczowy, ponieważ kamień źle znosi różnice temperatur. Włożenie do rozgrzanego piekarnika może narazić go na pęknięcie.
- Jeśli masz prowadnice (szyny), kamień na środku piekarnika na blasze lub kratce. Kratka bez problemu powinna wytrzymać ciężar kamienia.
- Włącz piekarnik na pożądaną temperaturę. W przypadku mojego sposobu na pieczenie pizzy w domowym piekarniku to maksymalne dostępna temperatura. <a href="/jak-ustawic-piekarnik-pieczenia-pizzy/">Więcej o ustawieniach piekarnika przeczytasz tu &gt;&gt;</a>
- Daj kamieniowi porządnie nagrzać się przez minimum 30 minut.
- Gorący kamień jest gotowy aby położyć na nim pizzę.
- Na kamień pizzę najlepiej przetransportować łopatką. Podsyp łopatkę delikatnie mąką, połóż na niej rozwałkowane ciasto i przygotuj pizzę. Następnie otwórz piekarnik, oprzyj łopatkę o kamień i delikatnie zsuń pizzę na kamień ruszając łopatką na boki.

### Pamiętaj o kilku kwestiach

- Kamień nie powinien być mokry.
- Nie wkładaj zimnego kamienia do gorącego piekarnika.
- Kamień musi rozgrzewać się powoli i równomiernie, aby nie pękł.
- Pozwól kamieniowi wystygnąć w piekarniku zanim go wyciągniesz lub umyjesz

## Jak czyścić kamień granitowy?

- Kamień granitowy jest gładki, dlatego czyści się go szybko i prosto. Brud i przypalenia schodzą z niego łatwo. Do czyszczenia kamienia wystarczy zwykła gąbka lub gąbka z druciakiem. Zwilż kamień wodą i umyj gąbką.
- W trakcie użytkowania kamień może stracić trochę ze swojego pierwotnego koloru. U mnie z biało-czarnego zrobił się kremowo-czarny. Gdybym się zawziął i skorzystał z jakiegoś detergentu, pewnie bym go doszorował, ale nie chcę aby kamień miał styczność ze środkami chemicznymi, dlatego ograniczam się do gąbki i wody.
- Oczywiście te delikatne przebarwienia nie wpływają w żaden sposób na jakość pieczenia. Tak jest właściwość kamienia. Dla porównania kamień szamotowy już po pierwszym pieczeniu łapie plamy, których nie sposób doczyścić. Stal do pieczenia natomiast jest błyszcząca tylko przy wyjęciu z opakowania. Później nabiera różnych kolorów.

## Pizze które popełniłem na kamieniu granitowym

Zobacz kilka pizz, które zrobiłem na testowanym kamieniu.

![Pizza z szarpaną wieprzowiną, musztardą i ogórkiem kiszonym](./images/pizza-pulled-pork-ogorek-musztarda-300x201.jpg)

Pizza z szarpaną wieprzowiną, musztardą i ogórkiem kiszonym

![Pizza margherita](./images/pizza-margherita-300x207.jpg)

Pizza margherita

![Pizza z gruszką, boczkiem, sosem miodowo-chrzanowym, makiem i kiełkami słonecznika](./images/pizza-miod-mak-gruszki-kielki-boczek-300x200.jpg)

Pizza z gruszką, boczkiem, sosem miodowo-chrzanowym, makiem i kiełkami słonecznika

![Pizza z suszonymi pomidorami, groszkiem, rukolą, słonecznikiem i sosem pomidorowym](./images/pizza-suszone-pomidory-slodki-groszek-rukola-300x201.jpg)

Pizza z suszonymi pomidorami, groszkiem, rukolą, słonecznikiem i sosem pomidorowym

## Zalety

- Kamień jest gładki. Z tego powodu łatwo się go czyści. Wystarczy gąbka lub gąbka z druciakiem i woda. Zdecydowanie łatwiej czyści się granit niż np. stal lub szamot.
- \*Kamień jest na tyle duży, że spokojnie wchodzą na niego pizzę powyżej 30 cm średnicy. Umieszczam go w piekarniku tak, że dotyka tylniej ścianki i dzięki temu mogę wsunąć pizzę głęboko bez obaw, że jakaś jej część spadnie za lub z boku kamienia.
- Kamień jest kwadratem, co pozwala zrobić na nim pizzę okrągłe i kwadratowe. W przeciwieństwie do kamieni okrągłych na których pewnych rzeczy się nie zrobi.
- Generalnie korzystam z kamienia na co dzień, ponieważ leży w moim piekarniku niezależnie od tego czy robię pizzę, piekę chleb czy przygotowuję pieczone ziemniaki. Dzięki kamieniowi mam pewność, że piekarnik grzeje regularnie i utrzymuje stałą temperaturę, niezależnie od tego czy uchylam drzwiczki i zaglądam do środka czy nie.
- Z mojego doświadczenia wynika, że kamień granitowy jest bardziej wytrzymały niż szamotowy. Zdarzało mi się, że kamień szamotowy po dłuższym użytkowaniu pękał z różnych powodów. To mój drugi kamień granitowy (poprzedni mam od 2 lat) i nie miałem tego typu problemów.

## Wady

Do samej jakości pieczenia nie mam żadnych uwag, pizza wychodzi chrupiąca i delikatna. Mam kilka pomniejszych sugestii.

- Łopatka do pizzy zdecydowanie nie jest przystosowana do domowych kuchni. Jest duża. To zaleta. Przez to można na niej zrobić naprawdę dużą pizzę, a następnie zsunąć na kamień bez problemów, ponieważ ma ścięty przód. Czułem się jak w zawodowej pizzerii.
- Ma długą rączkę. To zdecydowanie wada. Ciężko się nią operuje w nawet średniej wielkości kuchniach. Nieodpowiednio zbalansowana może spaść z blatu lub stołu. Ze względu na swój rynnowaty kształt pizza co prawda łatwiej schodzi z łopatki na kamień, ale ciężej się na niej robi pizzę oraz giba się na stole. Zdecydowanie lepszym rozwiązaniem byłaby krótsza rączka, która lepiej sprawdziłaby się w domowej kuchni, w której zwykle nie dysponujemy kilkudziesięcioma metrami kwadratowymi.
- To nie jest wada, raczej właściwość wszystkich kamieni i stali z których korzystałem. Kamień się delikatnie przebarwia. Oczywiście nie tak jak szamot, w przypadku którego plamy są praktycznie nie do wyczyszczenia. Są to delikatne ślady użytkowania. Patrząc na mój kamień szamotowy, stal do pizzy czy domowy piec do pizzy, granit znosi brud najlepiej i najłatwiej go doczyścić.

## Cena

- [Granitowy kamień do pizzy kosztuje ok. 90-100 zł.](https://artigiano.pl/kamienie-do-pizzy/82-granit-kamien-na-pizze.html)
- [Łopatka kosztuje ok. 60 zł.](https://artigiano.pl/kamienie-do-pizzy/23-duza-lopata-do-pizzy-35x55cm-plus-kij-60cm.html)
- [W zestawie kosztuje ok. 130 zł.](https://artigiano.pl/kamienie-do-pizzy/76-granit-do-pizzy-czarny-kamien-impala-plus-lopatka.html)
- Dostawa jest darmowa

## Podsumowanie

Mam swój ranking, w którym oceniam akcesoria do pieczenia pizzy takiej jak kamienie, piece czy stal. Po tym teście kamień granitowy wskoczył na drugie miejsce, za stalą, a przed piecem do pizzy i kamieniem szamotowym.

Drobna sugestia do producentów, do paczki przydałaby się rączka, wtedy łatwiej byłoby paczkę transportować. Dla tych, którzy zamawiają do domu, nie ma to znaczenia. Ja zwykle zamawiam do pracy i dodatkowo muszę przenieść paczkę z pracy do samochodu i z samochodu do domu. Generalnie nie spotkałem się jeszcze z takim rozwiązaniem, dlatego może warto?

## Dlaczego warto

- Kamień jest solidny, wytrzymały i świetnie kumuluje ciepło i oddaje je pizzy.
- Granit dobrze absorbuje wilgoć z ciasta, dzięki czemu spód pizzy jest chrupiący
- Bez problemu poradził sobie z moim sposobem pieczenia pizzy.
- Można go wykorzystać przy innych wypiekach jako element, który podtrzymuje temperaturę w piekarniku.
- Kamień łatwo i szybko się czyści, a podczas pieczenia pizza nie przywiera
- Kamień ładnie wygląda, prezentuje się elegancko, ma wypolerowane brzegi
