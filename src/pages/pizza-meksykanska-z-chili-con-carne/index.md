---
title: "Pizza meksykańska z chili con carne"
date: "2014-11-28T20:57:37.000Z"
categories: 
  - "przepis-na-pizze"
tags: 
  - "cebula"
  - "oliwki"
  - "oregano"
  - "papryka"
  - "ser-mozzarella"
  - "sos-chili-con-carne"
featuredImage: "./images/DSC07170.jpg"
---

Zapraszam na pizzę do pikantnego Meksyku - część drugą. Już opisywałem <a title="Pizza meksykańska z ostrym pepperoni i jalapeños" href="/pizza-meksykanska-z-ostrym-pepperoni-jalapenos/">pizzę meksykańską z jalapenos i pepperoni</a> i <a title="Pizza Meksykańska" href="/pizza-meksykanska/">pizzę meksykańską z chili i pepperoni</a>. Mam nadzieję, że ten przepis na pizzę z chili con carne również bardzo podpasuje. Naprawdę! Możesz położyć sos chili con carne na drożdżowy placek i przykryć serem - wyjdzie pyszne, zobaczysz.

Zwykle tę pizzę przygotowuję, gdy zostaje mi sos chili con carne z poprzednich dni lub zamrożony w lodówce. Dzieje się tak, gdy robimy tydzień meksykański w domu, czyli gotujemy w meksykańskim klimacie przez cały tydzień. Przygotowywanie specjalnie tego sosu jako dodatku do pizzy wydaje mi się trochę stratą czasu.

Będziesz potrzebował następujących składników:

- ciasto na pizzę
- sos chili con carne
- ser mozzarella
- papryka (opcjonalnie)
- czerwona cebula (opcjonalnie)
- oliwki
- oregano

## 1\. Przygotowanie ciasta na pizzę

Proces przygotowania ciasta krok po kroku opisałem tu. Dowiesz się jak od zera przygotować ciasto na pizzę, które wystarczy Ci na ok. 4 pizze. Możesz je zrobić nawet w 40 minut, ale polecam aby drożdże trochę popracowały nad mąką i masa dojrzała w lodówce nawet przez 24 godziny.

## 2\. Przygotowanie sosu chili con carne

Pokrój drobno (lub zmiksuj) cebulę. Wrzuć do garnka na oliwę na 1 minutę. Dodaj ząbek czosnku, kmin rzymski, słodką paprykę w proszku, posiekane papryczki chili oraz oregano. Po kilku minutach dodaj mięso mielone wołowe i duś przez ok. 20 minut. W między czasie odsącz fasolę kidney z puszki i przepłucz ją. Możesz na wszelki wypadek odlać gdzieś na bok zalewę, w której znajdowała się fasola.

Tradycyjne chili con carne powinno się podlać bulionem. Jeśli został Ci taki, wykorzystaj go. Jeżeli nie masz, to nic nie szkodzi, poradzisz sobie bez, nie będziesz przecież gotować specjalnie rosołu, aby zrobić chili:)

Następnie dodaj puszki pomidorów wraz z zalewą. Po ok. 1 godzinie gotowania dodaj fasolę. Gdyby sos był zbyt gęsty, dodaj zalewę z puszki fasoli.

## 3\. Rozwałkowywanie ciasta

1. Jeśli możesz, wyciągnij wcześniej ciasto z lodówki.
2. Przygotuj miejsce do rozwałkowywania ciasto. Może być stolnica, mata silikonowa lub nawet zwykły blat.
3. Podsyp mąką, aby ciasto nie przywierało do blatu.
4. Kulkę ciasta obtocz w mące i rozgnieć.
5. Zacznij wałkowanie ruchem góra-dół. Po uzyskaniu owalnego kształtu, przekręć o 90 stopni i znów zacznij wałkować góra-dół.
6. Wałkując i obracając pizzę kilka razy otrzymasz okrągły kształt.
7. Rozwałkowane ciasto przełóż na blachę lub łopatkę do pizzy (jeśli pieczesz na kamieniu)

## 4\. Nakładanie składników

1. Pierwszy i najważniejszy składnik to chili con carne. Możesz nałożyć je łyżką lub chochlą, a następnie rozsmarować łyżką równomiernie po całym cieście. Zostaw 1 cm odstępu pomiędzy brzegiem pizzy a sosem bez sosu. Bez problemu i brudzenia palców będziesz mógł trzymać pizzę w dłoni.
2. Na to połóż ser mozzarella. Jeśli korzystasz z mozzarelli w kulce w zalewie, pamiętaj aby mocną ją odsączyć. Sos chili con carne jest już „mokry” sam w sobie, dodatkowa woda z mozzarelli może spowodować, że pizza będzie pływała.
3. Jeśli masz problem z za mokrą pizzą, sprawdź jak sobie z tym poradzić.
4. Na sam wierzch możesz dać paprykę pokrojoną w cienkie paseczki i/lub cebulę tak samo pokrojoną. Dodaj to Twojej pizzy koloru.
5. Na koniec szczypta oregano i parę oliwek. Twoja pizza jest gotowa do upieczenia.
6. Jeśli jest dla Ciebie za mało pikantna, możesz ją jeszcze podkręcić. Dodaj marynowane papryczki jalapenos lub wierz pizzy posyp posiekaną papryczką chili.

## 5\. Pieczenie

Mam dwie zasady: piekę w najwyższej możliwej temperaturze przez kilka minut. Jak to zrobić? Ustaw termoobieg lub grzanie góra-dół na maksymalną temperaturę - zwykle jest to 220-250 stopni Celsjusza. Jeśli masz opcję termoobiegu z grillem, włącz ją. Pizza wsadź do środka na 4-5 minut. Pamiętaj, aby doglądać pizzę podczas pieczenia - nawet co minutę. W takiej temperaturze pieczenia każda minuta zapomnienia może Cię kosztować przypalenie pizzy.

## I gotowe!

![Pizza z chili con carne](./images/DSC07170-300x200.jpg)

Pizza z chili con carne

Zrobiłeś właśnie pikantną pizzę w meksykańskim stylu z sosem chili con carne. Jaki efekt? Pochwalisz się?:) Daj znać w komentarzach.
