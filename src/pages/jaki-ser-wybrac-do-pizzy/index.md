---
title: Jaki ser wybrać do pizzy?
date: 2014-08-11T21:14:18.000Z
categories: 
  - skladniki
featuredImage: ser_mozzarella.jpg
---

Jaki ser wybrać do pizzy? Czy jest to tylko i wyłącznie mozzarella? A może pizza smakuje również pysznie z innymi serami?

Jaki ser kładą na pizzę Włosi? Oczywiście na pierwszym miejscu kładą mozzarellę. Na sam początek to najlepszy wybór. Z serem mozzarella spokojnie przygotujesz większość rodzajów pizzy jakie prezentuję na tym blogu. Prócz mozzarelli proponuję jeszcze kilka innych rodzajów sera, które doskonale będą się komponować z Twoją pizzą.

## 1\. Ser mozzarella

Mozzarella pochodzi z Włoch z regionu Kampania. Oryginalnie była przyrządzana z mleka bawolego i w sumie ten rodzaj ser mozzarella jest uważany za najlepszy. Mozzarella di Bufala Campana, bo taka jest kompletna nazwa, jest czasami jest do dostania w Lidlu za rozsądną cenę.

Bez problemu ten wykwintny rodzaj sera możesz zastąpić tańszym odpowiednikiem, czyli serem z mleka krowiego. Jest do dostania już za dwadzieścia kilka złotych za kilogram. Jest to cena zbliżona do tego, co należy zapłacić za każdy inny ser.

Generalnie możesz dostać ser mozzarella w pięciu postaciach:

- mozzarella w formie dużej kulki w zalewie
- mozzarella w formie małych kulek w zalewie
- mozzarella w formie kulki bez zalewy
- mozzarella w plastrach
- mozzarella w formie wiórków

### 1.1 Mozzarella jako duża kulka w zalewie

W woreczku z wodą znajduje się kulka sera. Gdybyś miał porównać cenowo i smakowo, najlepiej smakuje i najtaniej wychodzi właśnie taka opcja. Ser jest aromatyczny, miękki i świeży.

Ma ona jeden minus - trzeba ją mocno odsączyć i wycisnąć, aby pozbyć się wody. Proponuję przed pieczeniem pizzy odsączyć bardzo dokładnie ser z zalew kładąc ją na sitku, a następnie mocno odciskając reką. Jeśli tego nie zrobisz, ser puści wodę i pizza zrobi się mokra oraz pływająca.

Są do dostania w praktycznie każdym dyskoncie czy markecie w bardzo rozsądnej cenie. Widziałem mozzarellę w zalewie nawet po 19 zł za kilogram.

<a title="Pizza wychodzi za mokra – co zrobić?" href="/pizza-wychodzi-za-mokra-co-zrobic/">Jak sobie poradzić gdy pizza wychodzi za mokra?</a>

### 1.2 Mozzarella jako małe kuleczki z zalewie

Możesz skorzystać z wersji z małymi kuleczkami - wtedy nie ma potrzeby "rwania" na mniejsze kawałki. Małe kuleczki są trochę droższe za kilogram niż duża kulka. Również pamiętaj, aby je odsączyć mocno z wody. Minusem kuleczek jest to, że słabo trzymają się na pizzy i zdarza im się zwyczajnie spaść podczas wkładania, szczególnie gdy robisz to za pomocą łopatki i zsuwasz pizzę na kamień.

### 1.3 Mozzarella jako gotowy starty ser

Co do już gotowego startego sera … no cóż … jestem sceptycznie do niego nastawiony:-) Nie smakuje tak dobrze jak w/w sery oraz jest najdroższy za kilogram ze wszystkich. Jednak jest to dość proste i przystępne rozwiązanie. Zwykle do tartego sera są dodawana składniki, które zapobiegają sklejeniu wiórków, czyli trochę chemii jest.

Jeśli nie jesteś totalnym leniwcem, nie kupuj już startego sera:-) Wyjdzie zdrowiej i taniej dla portfela gdy skorzystasz z sera w kulce.

### 1.4 Mozzarella jako duża kulka bez zalewy

Możesz dostać również inne sery typu mozzarella, np. w dużej kulce bez zalewy albo po prostu na wagę w kostce. Jest on twardszy i ma mniej wody niż ser w zalewie. Również będą dobrym wyborem, o ile będzie to ser mozzarella:-)

![Ser mozzarella w kulce bez zalewy](2015-01-11-13.16.51-300x225.jpg)

Ser mozzarella w kulce bez zalewy

### 1.5 Mozzarella w plastrach

Ser mozzarella w plasterkach dostaniesz pakowanych na plastikowych tackach w dużych marketach. Zaletą tego sera w tej formie jest to, że generalnie ser, który jest w plasterkach, a nie w zalewie nie zawiera dużo wody i dzięki temu pizza nie musi wyjść mokra.

W dodatku łatwo się takie plastry nakłada na pizzę.

### 1.6 Jak pokroić mozzarellę?

Możesz to zrobić na kilka sposobów.

1. rękoma w kawałki
2. nożem w plastry (nóż lub odpowiednia końcówka do blendera)
3. blenderem w duże lub małe wióry
4. tarką w duże lub małe wióry

#### 1.6.1 Rękoma w kawałki

Rodzaj sera: **mozzarella w zalewie w dużej kulce lub w małych kuleczkach**

Najłatwiej będzie Ci po prostu porwać ser rękoma na mniejsze kawałki. Da się to zrobić przy mozzarelli, którą kupisz w zalewie. Z twardą mozzarellą w kulce to się nie uda.

Ser kładź zewnętrzną stroną na wierzch pizzy, czyli ser styka się zewnętrzną (gładką) częścią z sosem. Chodzi o to, aby ser puścił wodę "do góry", a nie w ciasto. Jeśli mozzarella jest za mokra,  puszcza wodę i wtedy na pizzy powstają "kałuże";-) To jest jedno z rozwiązań, aby to ograniczyć.

<a title="Pizza wychodzi za mokra – co zrobić?" href="/pizza-wychodzi-za-mokra-co-zrobic/">Inne sposoby na mokrą pizzę znajdziesz tutaj.</a>

#### 1.6.2 Za pomocą noża

Rodzaj sera: **mozzarella w dużej kulce bez zalewy, mozzarella w dużej kulce w zalewie**

Z serem w kulce bez zalewy bez problemu sobie poradzisz, nawet zwykłym nożem, byle by był ostry.

Trudniej jest gdy masz do pokrojenia ser w zalewie. Jest dużo delikatniejszy. Jeśli masz specjalny nóż do sera, to nawet lepiej. Łatwiej kroić ząbkowanym ostrzem i z powierzchnią do której ser nie przywiera. Jeśli nie masz takiego, wykorzystaj zwykły, ważne aby było ostry!

Oto sposób na pokrojenie sera w zalewie w cienkie plasterki.

**1. Odciśnij ser**

Otwórz opakowanie z serem i przełóż na sitko lub durszlak, aby ociekło z wody. Po kilkunastu minutach odciśnij ser bardzo delikatni, nie zgniatając jej za nadto.

**2\. Pokrój w cienkie plasterki**

Zdaję sobie sprawę jakie to wyzwanie. Taki ser jest niesforny i ciężki do ogarnięcia. Ciężko się go kroi w cokolwiek, a co dopiero w cienkie plasterki. Ale warto tak zrobić. Mozzarella zostawi mniej wody na pizzy i będzie mniej pływająca. Jednym słowem woda szybciej wyparuje z powierzchni pizzy.

Połóż ser na desce w poziomie szerszym bokiem i bardzo powolnym ruchem krój na plastry o grubości ok. 3-5 mm.

**3\. Osusz mozzarellę**

Pokrojone plastry rozłóż na papierowym ręczniczku i osusz delikatnie dotykając.

#### 1.6.3 Za pomocą blendera

Rodzaj sera: **mozzarella w dużej kulce bez zalewy**

W sumie to powinienem napisać szatkowanie lub miksowania na wióry. Jeśli masz ser w kulce bez zalewy, polecam wykorzystanie blendera z odpowiednią końcówką do szatkowania na plastry lub wióry. Ewentualnie możesz wykorzystać zwykłe ostrze Pokrój kulkę na dwie lub więcej części, tak aby zmieściły się do otworu w blenderze. Są duże szanse, że Twój ser będzie wyglądał mniej więcej tak.

![Ser mozzarella po poszatkowaniu przez blender](2015-01-11-13.21.16-300x225.jpg)

Ser mozzarella po poszatkowaniu przez blender

Tak naprawdę możesz spróbować

Gdy **kulka jest w zalewie**... wtedy jest to trochę więcej pracy, ponieważ taki ser jest delikatniejszy i blender radzi sobie gorzej niż w przypadku twardszego sera mozzarella bez zalewy. W takim wypadku polecam jednak nóż. Jeśli przepuścisz go przez blender może zrobić się z tego papka.

<a title="Blender" href="/blender/">Więcej na temat blendera i jego użyteczności w kuchni i przy przygotowaniu pizzy znajdziesz tu.</a>

### 1.6.4 Za pomocą tarki

Rodzaj sera: **mozzarella w dużej kulce bez zalewy, mozzarella w dużej kulce w zalewie**

Tu już wielkiej filozofii nie ma:-) Najłatwiej będzie Ci zetrzeć ser na dużym oczku.

## 2\. Ser kozi

To ciekawy i wyrazisty zamiennik dla mozzarelli. Dlaczego polecam ser kozi do pizzy?

### Jest zdrowszy

Mleko kozie i jego przetwory są zdrowsze niż te na bazie mleka krowiego.

- Kozy mają większe zdolności filtrowania z organizmu szkodliwych substancji, które później mogą przejść do mleka.
- Mleko kozie jest lepiej niż krowie przyswajane przez organizm.
- Mleko kozie w porównaniu do krowiego rzadziej uczula.
- Mleko kozie zawiera mniej tłuszczu i więcej białka, witamin (witamin z grupy B, witamina A) i soli mineralnych (przede wszystkim wapnia, fosforu i potasu) niż mleko krowie.
- Mleko kozie zawiera więcej lepiej przyswajalnego żelaza niż mleko krowie.
- Zaleca się picie mleka koziego osobom o obniżonej odporności organizmu, chorujących na choroby wrzodowe, choroby układu krążenia, nadciśnienie czy astmę lub gruźlicę.

### Ma bardziej wyrazisty smak

- Jest charakterystyczny w smaku, bardziej wyrazisty niż ser mozzarella.
- W Twojej pizzy może służyć za składnik sam w sobie, a nie tylko jako dodatek.
- W smaku nie jest cięższy czy bardziej tłusty niż ser mozzarella.
- Nie zdominuje smaku pizzy, tak jak robią to sery pleśniowe.
- Bardzo dobrze komponuje się z szynką parmeńską, szwarcwaldzką lub boczkiem. Stosuję taki zabieg, że kroję ser kozi w odrobinę grubsze plastry, a następnie zawijam je w szynkę lub boczek i w takiej formie kładę na pizzę. Dzięki temu za jednym zamachem na pizzy znajduje się mięso i ser:-)

### Jest coraz bardziej dostępny

- Już teraz możesz dostać ser kozi w plastrach w cenie już od 40 zł za kilogram. Wiem, że nie jest to cena nawet zbliżona do ceny sera na bazie mleka krowiego, ale z roku na rok jest coraz tańszy. Pamiętam jak kupowałem go jeszcze dwa lata temu i ciężko było mi znaleźć coś w cenie poniżej 60 zł za kilogram. Mam nadzieję, że z czasem będzie jeszcze tańszy.

### Zwróć uwagę na…

- Możesz dostać ser kozi w plastrach, w kostce lub w kubeczku. Polecam w kostce lub w plastrach. Najłatwiej się taki ser nakłada. Jeśli masz ser w kubeczku, wygrzeb palcami i nałóż na pizzę.
- Ser kozi, szczególnie ten tańszy może zawierać dodatki, dlatego zapoznaj się z etykietą i szukaj takich, które mają najmniej składników.
- Minusem jest cena, ponieważ jest droższy niż ser z mleka krowiego.

<a href="/tag/ser-kozi/">Przepis na pizzę z serem kozim</a>

## 3\. Ser feta

[![Feta Greece 2.jpg](Feta_Greece_2.jpg)](http://upload.wikimedia.org/wikipedia/commons/c/c9/Feta_Greece_2.jpg) "[Feta Greece 2](http://commons.wikimedia.org/wiki/File:Feta_Greece_2.jpg#mediaviewer/File:Feta_Greece_2.jpg)". Licencja: [CC BY-SA 3.0](http://creativecommons.org/licenses/by-sa/3.0/ "Creative Commons Attribution-Share Alike 3.0") na podstawie [Wikimedia Commons](//commons.wikimedia.org/wiki/).

Jest to bałkański rodzaj sera, którego nazwa feta jest zastrzeżona tylko dla serów pochodzenia greckiego. Oryginalny ser feta powstaje głównie z mleka owczego z ewentualną domieszką mleka koziego.

- Podczas pieczenia raczej się nie będzie się ciągnął na pizzy, ale za to fajnie zmięknie i się stopi.
- Mój drugi ulubiony ser do pizzy, po serze kozim, który nie jest mozzarellą:-)

### Zwróć uwagę na…

- Przy półce sklepowej zwróć uwagę na dwie rzeczy:
- Sprawdź czy ser który chcesz kupić jest na bazie owczego i koziego czy może na bazie tańszego mleka krowiego. Jeśli krowiego, nie otrzymasz smaku sera, który dają mleko owcze i kozie.
- Nie musisz koniecznie kupować sera feta-feta, chociaż warto:-) Zbliżone w smaku są: bułgarski ser szopski (nawet bardzo zbliżony) czy bryndza.

<a href="/tag/ser-feta/">Przepis na pizzę z serem feta</a>

## Ser tofu

Jeśli nie przepadasz za serem pochodzenia zwierzęcego, może spróbować dodać ser tofu pochodzącego z soi do swojej pizzy. Czasami może trochę słabo się topić lub ciągnąć i generalnie wychodzi drożej niż mozzarella czy kozi, ale warto spróbować.

## Daj znać

Jakiego sera używasz? Które marki polecasz? Jakie masz kłopoty z serem na pizza? Zostaw komentarz.

By Jon Sullivan \[Public domain\], [via Wikimedia Commons](https://commons.wikimedia.org/wiki/File%3AMozzarella_cheese.jpg)
