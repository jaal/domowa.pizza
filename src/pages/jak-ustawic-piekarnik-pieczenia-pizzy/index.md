---
title: Jak ustawić piekarnik do pieczenia pizzy?
date: 2014-11-07T21:53:26.000Z
categories: 
  - porady
featuredImage: jak-ustawic-piekarnik-e1418332402839.jpg
---

Kompletny przewodnik "Jak ustawić piekarnik do pieczenia pizzy". Poznaj każdy sposób jak ustawić piekarnik, aby dobrze upiekł Twoją pizzę, nie zależnie od tego czy masz piekarnik gazowy czy elektryczny, z termoobiegiem czy bez, z kamieniem czy na blaszce. Dasz radę na każdym "sprzęcie". Rozważyłem chyba każdy scenariusz:-) Na samym końcu postu możesz znaleźć propozycję najbardziej optymalnego ustawienia, które zadziała 9/10 razy.

Podczas pieczenia pizzy jest kilka parametrów, na które masz wpływ. Możesz wybrać ustawienie (w zależności od tego czy piekarnik jest gazowy czy elektryczny):

1. temperatury
2. sposobu grzania
3. czasu
4. poziomu
5. podłoża na którym pieczesz

Wydaje się na pierwszy rzut oka, że to całkiem dużo parametrów do ogarnięcia. Tak naprawdę po kilku upieczonych pizzach nabierzesz wprawy. Co i jak ustawić, aby pizza wyszła chrupiąca?

\[wce\_code id=12\]

## 1\. Sposób grzania - jakie ustawić grzanie w piekarniku?

W 99% polskich domów znajduje się piekarnik elektryczny, gazowy lub nie ma piekarnika w ogóle.  Skupię się na ustawieniach piekarnika elektrycznego i gazowego. <a title="Przepis na pizzę z patelni" href="/przepis-na-pizze-z-patelni/">Pieczenie pizzy bez piekarnika też mam opracowane</a>.

### 1.1 Ustawienie piekarnika elektrycznego

Najbardziej optymalnym rozwiązaniem na pieczenie pizzy w piekarniku elektrycznym jest

1. **termoobieg,**
2. **termoobieg z grillem,**
3. **lub grzanie góra-dół.** 

Osobiście korzystam z kombo termoobieg z grillem i kamień do pizzy. Pozwala mi to uzyskać wysoką temperaturę oraz grzanie od dołu (kamień) i zapiekanie od góry (grill). W dodatku mam wrażenie, że temperatura jest wyższa przy termoobiegu i szybciej się ją uzyskuje.

Dobrze nagrzany kamień zapewnia pieczenie od spodu pizzy. Termoobieg pozwala na uzyskanie szybciej pożądanej temperatury po otwarciu piekarnika i włożeniu pizzy. Co więcej, piekarnik uzyskuje wyższą temperaturę przy termoobiegu, a zależy mi na jak najwyższej temperaturze. Przy włączonym grillu dokładam jeszcze zapiekanie od góry. Wtedy piekę pizzę z każdej strony.

### 1.2 Ustawienie piekarnika gazowego

Jeśli masz piekarnik gazowy nie masz dużego wyboru - grzanie jest z dołu.

## 2\. Czas - jak długo piec pizzę w piekarniku?

**Piekę pizzę przez 4-5 minut**. Ten czas w zupełności wystarcza gdy piekarnik jest bardzo dobrze rozgrzany (możesz go nagrzewać nawet ½ godziny) i pieczesz na kamieniu.

Polecam, abyś podglądał pizzę co minutę przez kilka pierwszych razy. Pizzę bardzo łatwo przypalić i dzieje się to czasami w kilkadziesiąt sekund.

## 3\. Poziom - na jakim poziomie w piekarniku piec pizzę?

Drabinka w piekarniku uzależniona jest od ustawień piekarnika, temperatury oraz tego na czym pieczesz.

- **Jeśli pieczesz na blaszce**, sugerowałbym pieczenie **na niższych szczebelkach**. Wtedy więcej ciepła przekazywane jest od spodu i masz pewność, że ciasto się upiecze. Góra pizzy nie potrzebuje takiej troski, jak spód.
- **Jeżeli używasz kamienia do pizzy**, może spokojnie pójść **na środek piekarnika**.

### 3.1 Poziom w piekarniku przy termoobiegu

Przy termoobiegu nie ma aż takiego znaczenia na jakiej wysokości znajduje się blacha czy kamień. Ustaw mniej więcej po środku.

### 3.2 Poziom w piekarniku przy termoobiegu z grillem

Chyba że dołożysz do termoobiegu grill, wtedy warto trzymać się środka piekarnika. Jeśli dasz pizzę za wysoko - spali się od grilla, jeśli na nisko - grill nie "dosięgnie" do pizzy.

### 3.3 Poziom w piekarniku przy grzaniu góra - dół

Przy grzaniu góra-dół i kamieniu zalecam pieczenie pizzy w środku piekarnika. Od dołu ciepło utrzymuje kamień, a od góry grzeje grzałka. Jeśli nie korzystasz z kamienia, ustaw blachę trochę niżej, aby mieć pewność, że ciasto się zrobi.

Jeśli pizza jest zrobiona od dołu, a masz wrażenie, że nie jest jeszcze upieczona z góry, przełóż blachę na wyższy poziom i dopal na 1 minutę grillem. Powinno pomóc.

## 4\. Temperatura - w jakiej temperaturze piec pizzę?

W jakiej temperaturze piec pizzę? **Piecz w maksymalnej temperaturze, jaką daje piekarnik**. Zwykle nowe piekarniki elektryczne potrafią wyciągnąć pomiędzy 220° a 270° Celsjusza. Te 270° zwykle jest do uzyskania raczej przy włączonym grillu. **Standardem są już piekarniki, które wyciągają 250° Celsjusza** i tę temperaturę możesz śmiało stosować niezależnie od tego czy masz gazowe czy elektryczne.

Znajdziesz w internecie przepisy, które zalecają pieczenie w niskich temperaturach, np. 180 stopni Celsjusza. Moim zdaniem to za niska temperatura, aby ciasto, składniki i ser się zapiekły w krótkim czasie. Jeśli w niskiej temperaturze będziesz piekł długo, ciasto wyrośnie na placek drożdżowy przypominający bardziej focaccię lub tzw. polska szkołę pizzy.

## 5\. Podłoże - na czym piec pizzę?

### 5.1 Kamień do pizzy

Dlaczego tak polecam pieczenie na kamieniu? Pizza piecze się szybciej, jest bardziej chrupiąca od dołu i lepiej zapieczona od góry. Dobrze nagrzany kamień to dla piekarnika stabilizator temperatury. Wyobraź sobie, że otwierasz piekarnik na 10 sekund aby włożyć pizzę. Przez ten czas temperatura potrafi spaść nawet o 20 - 30 stopni. Minie parę minut zanim temperatura się wyrówna i znów będzie na maksa. To ten czas w którym Twoja pizza powinna być grzana na maksa!

Przy kamieniu możesz ustawić piekarnik na termoobieg i grill z góry, ponieważ z dołu temperatura będzie trzymana przez kamień. Wtedy kamień wędruje mniej więcej na środek piekarnika. Dzięki temu będziesz miał dobrze wypieczoną pizzę i bez problemu nałożysz ją i ściągniesz z kamienia z <a title="Łopatka do pizzy" href="/lopatka-pizzy/">łopatką do pizzy</a>.

<a title="Kamień do pizzy" href="/kamien-do-pizzy/">Więcej na temat kamienia do pizzy znajdziesz tu</a>.

### 5.2 Blacha

Spróbuj góra - dół lub termoobieg najlepiej z grillem. Blacha jest bardziej wrażliwa na zmianę temperatury i dlatego potrzebuje również grzania z dołu, aby pizza też się zrobiła od spodu.

## Poznaj lepiej swój piekarnik

Obserwując proces pieczenia pizzy przez pierwsze kilka razy, znajdziesz mocne i słabe punkty swojego piekarnika. Dowiesz się np.

- Czy przypieka od tyłu czy nie dopieka od frontu
- Czy grzeje mocniej czy słabiej niż pokazuje wyświetlacz
- Jak działa pieczenie góra-dól, a jak termoobieg
- Na którym poziomie ustawić pizzę

Tę wiedzę szybko zdobędziesz i każda kolejna pizza będzie już robiona przez Ciebie automatycznie.

## Najbardziej optymalne ustawienie piekarnika

Załączam najbardziej optymalne ustawienie do pieczenia, które pozwoli Ci obsłużyć większość pizz i piekarników:-)

- Temperatura: **maksymalna** (220 - 250° Celsjusza)
- Sposób grzania: **termoobieg z grillem** (lub dół w gazowym)
- Czas: **4-5 minut**
- Poziom: **środek**
- Podłoże: **kamień** (lub blacha)

## Daj znać

Jaki jest Twój sposób na pieczenie pizzy? Z jakiego piekarnika korzystasz, elektryczny czy gazowy? Korzystasz z termoobiegu czy może dół? Daj znać w komentarzach, z chęcią poeksperymentuję na bazie Twoich doświadczeń:-)
