---
title: "Przepis na ciasto na pizzę"
date: "2014-07-26T15:01:48.000Z"
categories: 
  - przepis-na-ciasto
tags: 
  - drozdze
  - maka-pszenna
  - sol
  - woda
featuredImage: "ciasto-na-pizze-przepis-na-pizze.jpg"
---

Prosty i sprawdzony przepis na ciasto na pizzę. Pizza wyjdzie jak z włoskiej pizzerii - na cienkim, chrupiącym cieście i z wyrośniętymi zapieczonymi brzegami. Po przeczytaniu tego artykułu bez problemu przygotujesz ciasto na 3 pyszne i chrupiące pizze.

### 1\. Lista składników

Będziesz potrzebować:

- 500 gramów mąki pszennej typu 450 - 4 szklanki
- 300 gramów wody - 1½ szklanki wody (60% mąki)
- 15 gramów soli kamiennej - 1 płaska łyżka (3% mąki)
- 5 gramów drożdży świeżych - 1% mąki (kostkę drożdży o wadze 100 gramów dzielisz na pół, następnie jedną połowę jeszcze raz na pół, jeszcze raz na pół i jeszcze raz na pół).

Z powyższych składników powinny wyjść 3 pizze o średnicy ok. 30 cm każda. Symbole % w przepisie służą do przygotowania większej lub mniejszej ilości ciasta, przy zachowaniu takiej samej jakości i struktury. Na końcu wpisu dowiesz jak z nich korzystać.

## 2\. Akcesoria

Będziesz potrzebować:

- dużego naczynia do wyrabiania ciasta (np. szklana lub gliniana misa)
- małego naczynia do przygotowania zaczynu (np. duży kubek lub większa szklanka czy wałek)

\[wce\_code id=16\]

## 3\. Zaczyn

Na początku przygotuj zaczyn. Dzięki zaczynowi będziesz w stanie stwierdzić, czy drożdże są świeże. Gdybyś dodał zepsutych drożdży do ciasta, zmarnujesz mąkę i czas.

1. Do kubka dodaj 5 gramów drożdży świeżych, łyżeczkę mąki oraz 50 ml ciepłej wody.
2. Woda powinna być ciepła, nie gorąca (temperatura ok. 30–40 stopni Celsjusza), aby nie zabić drożdży.
3. Przelej wszystkie składniki do jednego naczynia i energicznie mieszaj łyżką przez 30 sekund, aż do uzyskania jednolitej konsystencji.
4. Na górze powinna utworzyć się delikatna pianka. To znak, że jest ok.

## 4\. Wyrabianie ciasta

1. Do dużej misy wsyp oważoną mąkę oraz sól.
2. Mieszaj łyżką, aby napowietrzyć mąkę. Opcjonalnie możesz też użyć przesiewacza mąki.
3. Następnie wlej wodę oraz wyrośnięty zaczyn.
4. Zacznij wyrabiać ciasto. Twoim celem jest uzyskanie takiej struktury ciasta, aby zamknąć w nim jak najwięcej powietrza. Zarabiaj ciasto ruchem od zewnątrz do środka, tak jakbyś nalewał chochlą zupę. Zagarniaj ciasto z zewnątrz do środka i ugniataj, zagarniaj i ugniataj.
5. Wyrabiaj ciasto tak długo, aż uzyskasz taką konsystencję, że ciasto będzie miękkie i będzie „odchodziło” od rąk (zwykle jest to 5–10 minut).
6. Gdyby pomimo wyrabiania ciasto nie odchodziło od rąk, na początku spróbuj zagniatać kilka minut dłużej. Jeśli to nie pomoże, dodaj odrobinę mąki.

## 5\. Leżakowanie ciasta

1. Teraz przygotujesz ciasto do leżakowania, czyli powolnej fermentacji w niskiej temperaturze.
2. Zarobione ciasto wsadź do naczynia i szczelnie zawiń, aby nie dochodziło do niego powietrze. Zwykle używam do tego folii spożywczej lub pakuję naczynie do dwóch worków foliowych (tzw. reklamówek) i zawiązuję.
3. Odstaw na godzinę w nieprzewiewne miejsce.
4. Po tym czasie podziel ciasto na 3 jednakowe kulki wielkości pięści o wadze ok. 250 gramów, które docelowo wystarczą do uformowania placków o średnicy ok. 35–40 cm.
5. Utworzone w ten sposób kulki włóż z powrotem do naczynia i ponownie owiń folią.
6. Wstaw naczynie do lodówki na najzimniejszą półkę przy tylnej ściance.

Po co wkładać ciasto do lodówki na tak długo? Drożdże trawią mąkę oraz zawarty w niej gluten. Chłód lodówki spowalnia proces. Im dłużej to robią, tym lepsza struktura ciasta i tym bardziej elastyczne się staje. W dodatku ciasto będzie naprawdę lekkostrawne. Poczujesz tę różnicę po zjedzeniu pizzy. Jeśli kiedykolwiek było Ci ciężko po zjedzeniu zamówionej pizzy, to jedną z przyczyn, oprócz kiepskiej jakości składników, może być za krótko leżakujące ciasto.

Najlepiej, aby ciasto leżało w lodówce przez 48 godzin. Jeśli nie masz takiej możliwości, zostaw je tam chociaż na 24 godziny - to też jest odpowiednia ilość czasu.

## W skrócie

1. Stosuj dokładne proporcje. To bardzo ważne. Ciasto zawsze będzie miało idealną konsystencję i łatwo odchodziło od rąk.
2. Wyrabiaj ciasto ruchami zagarniającymi z zewnątrz do środka, aby dobrze napowietrzyć ciasto.
3. Podziel ciasto na 3 równe kulki, przykryj i wsadź do lodówki.
4. Zostaw ciasto do leżakowania w lodówce nawet na 48 godzin.

## 6\. O co chodzi z tymi procentami w przepisie?

Przy liście składników takich jak woda czy drożdże, oprócz ich wagi, podaję również procenty. Najłatwiej wytłumaczyć to na przykładzie.

### Przykład 1.

Chcę przygotować ciasto z 1000 gramów mąki. Potrzebuję do tego odpowiedniej ilości wody. Według przepisu ma stanowić 60% wagi mąki, czyli w tym przypadku 600 gramów wody.

### Przykład 2

Chcę przygotować ciasto z 1000 gramów mąki. Potrzebuję do tego odpowiedniej ilości drożdży. Według przepisu mają stanowić 1% wagi mąki, czyli w tym przypadku użyję 10 gramów drożdży.

## 7\. Jakie inne przepisy na ciasto na pizze znajdziesz na moim blogu?

1. <a href="/pizza-na-zakwasie-bez-drozdzy/">Przepis na ciasto na pizzę bez drożdży na zakwasie</a>
2. <a href="/pizza-bezglutenowa-maka-bezglutenowa/">Przepis na bezglutenowe ciasto na pizzę</a>
3. <a href="/jeszcze-lepszy-przepis-na-pizze-jak-z-pizza-hut/">Przepis na grube ciasto jak z Pizza Hut</a>

## Pieczenie pizzy

Ciasto może być zrobione z idealnych proporcji i z najlepszej mąki, ale gdy jest źle upieczone, nic z niego nie wyjdzie. <a href="/pieczenie-pizzy/">Więcej na temat ustawień piekarnika i pieczenia znajdziesz tu &gt;&gt;</a>

## 8\. Jaka mąka do ciasta na pizzę

Najlepiej do ciasta na pizzę nadaje się mąka pszenna. Zacznij od tej, która jest najbardziej popularna: typ 450, 550 lub 600. Kosztuje najmniej, najłatwiej ją dostać, nawet jak coś z pizzą na początku nie wyjdzie, nie szkoda pieniędzy, ponieważ kosztowała 2 zł. Jak tylko załapiesz o co chodzi i pizza zacznie Ci wychodzić, poeksperymentuj z włoskimi mąkami do pizzy. Tu ceny zaczynają się od 5 zł za kilogram. W moim przypadku najtaniej wychodzi zakup 25 kilogramowego worka mąki, ale u mnie on schodzi w miarę szybko.

Więcej na temat mąki do ciasta na pizzę >>

## 9\. Jakie drożdże do ciasta na pizzę

W sklepie dostaniesz 3 rodzaje drożdży:

- świeże,
- suszone
- i instant.

Różnią się ilością wody, którą zawierają. Świeże drożdże zostały pozbawione z ok. 30% wody. Suszone i instant są uboższe o ok. 90% wody. Polecam świeże drożdże. Trwałość takich drożdży zwykle wynosi ok. 2 tygodni. Zamiast kupować na zapas lub z wyprzedzeniem, najlepiej kupić świeże świeże drożdże przed pieczeniem pizzy. Lepiej nie ryzykować użycia przeterminowanych drożdży lub takich, które nie przekroczyły jeszcze terminu, ale trochę już przeleżały w lodówce. Odnośnie drożdży instant i suchych, generalnie takie drożdże można dłużej przechowywać niż drożdże świeże. Różnica jest taka, że drożdże suszone wymagają wymieszania z wodą, aby się aktywowały; natomiast drożdże instant nie wymagają aktywowania - wystarczy, że dodasz je do mąki. Osobiście używam świeżych drożdży.

## 10\. Koszt domowej pizzy

Ile kosztuje przygotowanie domowej pizzy? Czy opłaca się przygotowywać pizzę w domu? Ile to kosztuje? Policzyłem dokładnie co do grosza koszt ciasta, składników, energii elektrycznej i czasu. Wyszło mi, że pizza domowa jest opłacalna. Zobacz o ile jest opłacalna! Pobierz arkusz kalkulacyjny z wyliczeniami >>

\[wce\_code id=16\]
