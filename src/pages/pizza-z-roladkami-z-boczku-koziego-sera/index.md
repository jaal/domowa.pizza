---
title: "Pizza z roladkami z boczku i koziego sera"
date: "2015-01-08T09:24:22.000Z"
categories: 
  - "przepis-na-pizze"
tags: 
  - "boczek"
  - "czarne-oliwki"
  - "ocet-balsamiczny"
  - "oregano"
  - "rukola"
  - "ser-kozi"
  - "sos-pomidorowy"
featuredImage: "./images/DSC_0170-e1420666008677.jpg"
---

Jestem wielkim fanem koziego sera. Lubię jego wyrazisty smak i to, że jest zdrowy, zdrowszy niż mleko pochodzenia krowiego.

Cieszę się, że coraz częściej można dostać go w sensownej cenie w dyskontach takich jak Biedronka czy Lidl. Generalnie polecam spróbować.

<a title="Jaki ser wybrać do pizzy?" href="/jaki-ser-wybrac-do-pizzy/">Więcej na temat koziego sera, którego możesz użyć do pizzy, znajdziesz tu.</a>

Podpatrzyłem kiedyś w pewnej restauracji ciekawy dodatek. Był to zawinięty w boczek i zapieczony w piekarniku kozi ser. Podawany był jako dodatek na ciepło do sałatki. Zainspirowało mnie to do stworzenia własnej pizzy… Okazało się, że nie jest to takie trudne jak może się wydawać.

Będziesz potrzebować:

- <a title="Przepis na ciasto na pizzę" href="/przepis-na-ciasto-na-pizze/">Ciasto na pizzę</a>
- <a title="Sos pomidorowy" href="/sos-pomidorowy/">Sos pomidorowy</a>
- Boczek - parzony w cienkich plastrach będzie najlepszy; możesz wykorzystać szynkę parmeńską albo szwarczwaldzką, jeśli chcesz mniej tłusto;-)
- Ser kozi - <a title="Jaki ser wybrać do pizzy?" href="/jaki-ser-wybrac-do-pizzy/">więcej o serach do pizzy znajdziesz tu</a>
- Oliwki
- Oregano
- Rukola (opcjonalnie)
- Ocet balsamiczny (opcjonalnie)

## 1\. Przygotowanie ciasta na pizzę

Szczegółowy opis <a title="Przepis na ciasto na pizzę" href="/przepis-na-ciasto-na-pizze/"> jak przygotować ciasto na pizzę znajdziesz tu</a>. Ciasto powinno Ci wystarczyć na 4 cienkie lub 3 lekko grubsze pizze.

## 2\. Przygotowanie sosu pomidorowego

Polecam <a title="Sos pomidorowy" href="/sos-pomidorowy/">mój przepis na sos pomidorowy</a>. Zrobisz go w 3 minut lub w 5 minut, jeśli robisz go po raz pierwszy. Staram się nie gotować sosu pomidorowego, aby zatrzymał jak najwięcej wartości w sobie.

## 3\. Rozwałkowanie ciasta

<a title="Jak wałkować ciasto do pizzy?" href="/jak-walkowac-ciasto-pizzy/">Cały proces jak z kulki ciasta otrzymać okrągłą i cienką pizzę o promieniu 30 cm opisałem w tym poście</a>. Podsumowując w kilku krokach,

1. Zanim zaczniesz wałkować, wyciągnij ciasto odpowiednio wcześniej z lodówki - nawet godzinę przed - aby nabrało temperatury pokojowej. Będzie Ci łatwiej jest rozwałkować, a podczas pieczenia nie zrobią się bąble.
2. Przygotuj stolnice, matę lub blat do wałkowania i wysyp odrobinę mąki. Następnie obtocz kulkę ciasta w mące.
3. Rozpłaszcz ciasto ręką i zacznij wałkować wałkiem góra-dół aż do uzyskania ciasta w kształcie owalu. Następnie przekręć ciasto o 90 stopni w prawo i kontynuuj wałkowanie góra-dół. Dzięki temu ciasto przestanie być owalne, a zacznie być coraz bardziej okrągłe.
4. Następnie przełóż ciasto na blachę, na której będziesz je piec lub na podsypaną mąką łopatkę, jeśli planujesz piec na kamieniu.

## 4\. Przygotowanie i nakładanie składników

Na początek przygotujemy roladki z boczku i koziego sera. Pokrój ser w kwadraty o boku wielkości mniej więcej 2 cm na 2 cm. Połóż ser na skraju plastra boczku i zacznij zawijać. Może zawinąć ser całkowicie albo zawinąć go z jednej strony, jeśli chcesz, aby trochę wypłynął w trakcie pieczenia. Na jedną pizzę wejdzie od 8 do 12 pakiecików, w zależności od tego jakiej wielkości będą i jak treściwą chcesz pizzę. Zwykle pozostaję przy 8 sztukach i dorzucam na wierzch rukolę z sosem balsamicznym (o tym piszę dalej).

Widziałem w sklepie gotowe roladki w boczku, ale jak zobaczyłem ich skład, to stwierdziłem, że taniej, smaczniej i zdrowiej mnie wyjdzie, jak sam takie zrobię.

Na rozwałkowane ciasto nałóż sos pomidorowy. Najlepiej aby sos był w temperaturze pokojowej lub chłodniejszy, ale nigdy cieplejszy ponieważ zrobi z ciasta papkę. Do nakładania sosu może posłużyć zwyczajna łyżka lub mała chochelka. Pamiętaj, aby zachować odstęp 1 cm od krawędzi pizzy bez sosu. Dzięki temu nie ubrudzisz sobie palców jedząc ją. Sprytne, prawda?:-)

Teraz układasz roladki. Jeśli planujesz pociąć pizzę na 8 kawałków, warto, aby na każdym znalazła się chociaż jedna roladka.

Na wierzch rzuć parę przekrojonych na pół oliwek i posyp całość oregano.

## 5\. Pieczenie

O pieczeniu pizzy szczegółowo pisałem tu. Znajdziesz tam informacje o temperaturze, czasie pieczenia oraz o ustawieniach piekarnika. Podsumowując w kilku punktach:

- solidnie rozgrzej piekarnik do maksymalnej temperatury przy użyciu grzania góra-dół, termoobieg lub termoobieg z grillem
- piekarnik może się spokojnie nagrzewać nawet pół godziny, szczególnie gdy korzystasz z kamienia
- wsuń pizzę na 4-5 minut do środka
- co minutę doglądaj co się dzieje, aby nie przypalić pizzy

## I gotowe!

Wyciągasz pizzę pięknie pachnącą pieczonym boczkiem i serem kozim.

Na wierzchu po upieczeniu możesz dać rukolę, która została wymieszana z łyżką octu balsamicznego. Nadasz pizzy niesamowitej świeżości, ostrego posmaku rukoli i słodkości octu.

Jak Ci smakowała pizza? Daj znać w komentarzach. Oceń proszę przepis. Liczę na Twój szczery głos i komentarz. To pomoże mi ulepszać przepisy:-)
