---
title: "Pizza z brokułami, pomidorami i boczkiem"
date: "2014-11-10T11:52:40.000Z"
categories: 
  - "przepis-na-pizze"
tags: 
  - "boczek"
  - "brokul"
  - "oliwki"
  - "oregano"
  - "panchetta"
  - "pomidor"
  - "sos-pomidorowy"
featuredImage: "./images/DSC_1306-e1415620063841.jpg"
---

Lubię gdy na talerzu ląduje multikolorowa i lekka w smaku pizza z warzywami. Takie pizze mógłbym jeść cały czas:) Taka właśnie jest pizza z brokułem, pomidorem i boczkiem. Ma apetyczną paletę kolorów: zielony od brokułu, czerwony od pomidorów, biały od mozzarelli i różowo-burgundowy od boczku. Jak taką zrobić?

Będziesz potrzebować następujących składników:

- ciasto na pizzę
- sos pomidorowy
- ser mozzarella
- brokuł
- pomidor
- boczek lub panchetta
- oliwki
- oregano

## 1\. Przygotowanie ciasta na pizzę

Ciasto na pizzę przygotuj na bazie mojego sprawdzonego przepisu na ciasto.

## 2\. Przygotowanie sosu pomidorowego

Domowej roboty sos pomidorowy bije na głowę wszystkie gotowce, koncentraty i nie-daj-boże keczupy. Sprawdzony przeze mnie sos pomidorowy możesz zrobić w kilka minut. Pisząc kilka mam na myśli bliżej 5 niż 10 minut. Dowiedz się jak go zrobić tu.

## 3\. Rozwałkowywanie ciasta

Po wyciągnięciu ciasta z lodówki na blat, matę lub stolnicę wysyp trochę mąki. Obtocz w mące ciasto, rozpłaszcz i zacznij wałkować wałkiem. Cały czas wałkuj góra-dół, co jakiś czas przekręcając ciasto na macie o 90 stopni. Dzięki temu Twoje ciasto zacznie przypominać powoli koło:)

Gdy rozwałkowana pizza osiągnie pożądane przez Ciebie rozmiary (u mnie jest to koło o średnicy 30 cm), przełóż ją na blachę (lub łopatkę, z której zsuniesz ją na znajdujący się w piekarniku kamień do pizzy). Korzystając z blachy możesz posmarować brzegi blachy olejem lub oliwą. Dzięki temu pizza złapie przyczepność z podłożem i nie będzie się zwijała na blasze.

## 4\. Nakładanie składników

Przygotuj wcześniej brokuł.

### Jak zrobić brokuły, aby nie był rozgotowany i papkowaty?

Nie przepadam za miękkim i rozgotowanym brokułem. Szczególnie na pizzy, gdy po gotowaniu w wodzie, piekę jeszcze ten brokuł przez kilka minut w piekarniku. Zdecydowanie wolę chrupiący, giętki i świeży. Robię to tak.

1. Ucinam różyczki brokułu z kawałkiem łodygi
2. Zagotowuję w garnku osoloną wodę
3. Na gotującą się wodę wrzucam brokuł
4. Gotuję dosłownie przez 2-3 minuty
5. Odcedzam i przelewam zimną wodą. Dzięki temu zachowuje swój zielony kolor.

Wyciągając go z wody możesz mieć wrażenie, że jest twardy czy niedogotowany. Pamiętaj, że będzie jeszcze pieczony przez kilka minut w piekarniku w naprawdę wysokiej temperaturze. Dojdzie do siebie:-)

Pokrój w kostkę pomidor (może być w skórce).

Na ciasto nałóż sos pomidorowy. Rozprowadź go równomiernie - najlepiej zrób to zwykłą łyżką. Na sos połóż kawałki brokuła. Następnie dołóż pokrojony w kostkę pomidor. Na jedną pizzę wystarczy w zupełności pół pomidora. Gdy dasz więcej, ryzykujesz, że pizza będzie pływać w wodzie z pomidora i mozzarelli. Na koniec posyp pizzę pokrojonym w słupki lub kostkę boczkiem. Jeśli wybrałeś panchettę, na jedną pizzę wystarczą 3-4 plastry ten wędliny.

Na koniec przykryj wszystko serem mozzarella, dodaj kilka oliwek i szczyptę oregano. To wszystko:) Pizza idzie do pieca.

## 5\. Pieczenie

Cały proces pieczenia pizzy znajdziesz tu. Podsumowując w kilku krokach: Nagrzej piekarnik do maksymalnej temperatury, korzystając z termoobiegu lub grzania góra-dół. Wsadź pizzę do środka na 4-5 minut. Jeśli robisz pizzę zgodnie z tym przepisem po raz pierwszy, doglądaj pizzę o minutę, aby uniknąć przypalenia.

## I gotowe!

![Pizza z brokułem, pomidorami i boczkiem](./images/DSC_1306-300x199.jpg)

Pizza z brokułem, pomidorami i boczkiem

Pizza mniam, mniam z brokułem, pomidorami i boczkiem ląduje na Twoim talerzu:) Założę się, że wyszła pyszna. Daj znać w komentarzach jak Ci poszło!

## Składniki

- 1 kg mąki (wykorzystasz ok. 0,6 kg)
- 1 paczka drożdży (wykorzystasz 1/2 paczki z 100 gramów)
- 4 opakowania sera mozzarella (mniej więcej po jednej dużej kulce na pizzę) po 125-150 gramów każde
- 1 opakowanie świeżej bazylii (wykorzystać 1/4 opakowania)
- 200 gramów boczku parzonego lub panchetty
- 2-3 średniej wielkości pomidory
- 1 brokuł
- oliwa z oliwek (wykorzystasz ok. 1/4 szklanki)
- oliwki (wykorzystasz kilka sztuk na jedną pizzę)
- sól (pewnie masz w swoim domu)
- pieprz (również zakładam, że masz)
- oregano (wystarczy szczypta)
