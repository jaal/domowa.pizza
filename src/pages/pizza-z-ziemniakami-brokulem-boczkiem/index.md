---
title: Pizza z ziemniakami, brokułem i boczkiem
date: 2014-12-04T18:37:06.000Z
categories: 
  - przepis-na-pizze
featuredImage: DSC_0175-e1418159454360.jpg
---

Ostatnio testowałem <a title="Pizza swojska z kapustą kiszoną i kiełbasą" href="/pizza-swojska-z-kapusta-kiszona-kielbasa/">musztardę dijon jako sos do pizzy</a>. Zainspirował mnie smak <a title="Pizza swojska z kapustą kiszoną i kiełbasą" href="/pizza-swojska-z-kapusta-kiszona-kielbasa/">pizzy „po polsku”, czyli z kapustą kiszoną, kiełbasą i właśnie musztardą</a>. Szukałem ciekawych przepisów na pizze z wykorzystaniem musztardy i w sumie z dwóch przepisów zrodził się jeden - bardzo ciekawy zresztą, ponieważ pozwala zagospodarować pozostałości z obiadu dnia poprzedniego.

Tak naprawdę pizza powinna nazywać się „wczorajszy obiad”, ponieważ dwa z jej trzech składników to właśnie pozostałości po obiedzie dnia poprzedniego. W lodówce miałem miseczkę ziemniaków puree oraz brokułu ugotowanego na parze w bułce tartej. To były dokładnie te składniki, których potrzebowałem do mojej pizzy dnia wczorajszego. Aby dodać trochę mięsa można wykorzystać boczek parzony, kiełbasę, szynkę lub szynkę parmeńską.

Aby przygotować pizzę z ziemniakami, brokułem i boczkiem będziesz potrzebować następujących składników

- ciasto na pizzę
- musztarda dijon
- ziemniaki puree
- boczek (lub inne mięso, np. szynka lub kiełbasa)
- brokuł (opcjonalnie z bułką tartą)
- ser mozzarella
- rozmaryn
- oregano

## 1\. Przygotowanie ciasta na pizzę

Mój polecany i sprawdzony przepis na ciasto znajdziesz tu. Przygotowanie ciasta zajmie Ci ok. 20 minut. Teoretycznie ciasto można użyć po pierwszym wyrośnięciu, ale polecam przygotować ciasto nawet dzieńl lub dwa wcześniej i trzymać w lodówce. Drożdże przepracują mąkę i otrzymasz w rezultacie lekkie ciasto.

## 2\. Przygotowanie sosu musztardowego i składników

Polecam musztardę dijon. Wydaje mi się najlepiej pasować do ziemniaków i boczku. Ewentualnie możesz spróbować francuskiej, która również ma pasujący smak i fajne kuleczki gorczycy w środku. Na 4 łyżki musztardy możesz dodać 1 łyżkę wody, wtedy sos będzie trochę bardziej wodnisty i łatwiej się rozsmaruje na pizzy.

## 3\. Rozwałkowanie ciasta

Najlepiej by było gdy ciasto nabrało temperatury pokojowej, a więc wyciągnij je z lodówki nawet na godzinę przed wałkowaniem.

Rozłóż stolnicę, matę silikonową czy wykorzystaj blat, który podsypiesz mąką, aby łatwiej się wałkowało i ciasto nie przywierało do powierzchni.

Kulkę ciasta obtocz w mące i rozpłaszcz dłonią. Następnie zacznij wałkować góra-dół. Po uzyskaniu ciasta o kształcie owalu, przekręć ciasto o 90 stopni i znów wałkuj góra-dół. Wtedy owal zmieni się i zacznie przypominać koło. Powtarzaj tę czynność obrotu ciasta dwa-trzy razy, aby uzyskać kształt koła.

Gdy ciasto zacznie przywierać, podsyp je mąką z dwóch stron, powinno pomóc.

Gotowe ciasto przełóż na blachę, na której będziesz piec lub na łopatkę jeśli pizza będzie pieczona na kamieniu.

## 4\. Nakładanie składników

Rozpocznij od sosu musztardowego. Na jedną pizzę będziesz potrzebować ok. 4 łyżek musztardy. Następnie nałóż puree ziemniaczane. Na puree daj brokuły i boczek. Całość przykryj serem mozzarella. Dla lepszego aromatu całość możesz posypać po wierzchu odrobiną rozmarynu i oregano.

Pizza jest gotowa do pieczenia.

## 5\. Pieczenie

- Moje zasady pieczenia są dość proste. Nagrzewam piekarnik do maksymalnej temperatury na termoobiegu lub grzaniu góra-dół. Jeśli piekę na kamieniu, to zawsze nagrzewam go ok. 1/2 godziny.
- Pizzę wkładam do piekarnika na ok. 4-5 minut.
- Doglądam pizzę regularnie (co minutę), aby nie przegapić momentu w którym się może się przypalić.

<a title="Pieczenie pizzy" href="/pieczenie-pizzy/">Więcej na temat procesu pieczenia pizzy</a> przeczytasz w osobnym artykule.

## I gotowe!

Spróbuj i dam mi znak jak Ci smakowała mieszanka ziemniaków, musztardy i boczku na cieście drożdżowym. Jakie wrażenia? Daj znać w komentarzach. Może byś coś zmienił lub dodał? Jestem bardzo ciekawy Twoich opinii.

Oceń proszę przepis. Liczę na Twój szczery głos. To pomoże mi ulepszać przepisy.
