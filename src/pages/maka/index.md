---
title: Jaka mąka do pizzy?
date: 2015-01-18T10:01:12.000Z
categories: 
  - skladniki
tags: 
  - maka
featuredImage: 640px-Flours.jpg
---

Jeśli zastanawiasz się jakiej mąki użyć do pizzy to dobrze trafiłeś. Po przeczytaniu tego postu będziesz wiedzieć jaką mąkę kupić na pizzę oraz dowiesz się jakie inne mąki można użyć do pieczenia pizzy.

Mąka to główny składnik ciasta na pizzę, który stanowi nawet jej 60%. Jaka mąką do pizzy?

Do standardowego przepisu na ciasto na pizzę używam zwykłej mąki pszennej. Na półce sklepowej może nazywać się różnie:

- Tortowa,
- Luksusowa,
- Poznańska,
- Wrocławska
- lub inaczej.

Zwróć uwagę bardziej na typ mąki. Ta tradycyjna z której najłatwiej wychodzi ciasto, to mąka pszenna typ 450, 550 lub 600.

To najpopularniejszy rodzaj mąki, więc bez problemu w każdym sklepie dostaniesz mąkę pszenną typu 450. Od niej zacznij.

Nie mam specjalnej marki, którą bardziej polecam. Spróbuj z tą, którą aktualnie masz pod ręką. Po kilku pizzach dowiesz się sam, która mąka bardziej Ci odpowiada.

## Mąka orkiszowa

Warto dla odmiany spróbować pizzy zrobionej na mące innej niż pszenna. Przetestowałem mąkę orkiszową i byłem pozytywnie zaskoczony jej smakiem i konsystencją. Spodziewałem się, że przygotowanie ciasta będzie o wiele trudniejsze niż w przypadku mąki pszennej, ale bardzo pozytywnie się zaskoczyłem.  Wychodzi bardzo smaczne i syte ciasto, chociaż jego konsystencja jest luźniejsza niż w cieście z mąki pszennej. Poznaj <a href="/ciasto-na-pizze-z-maki-orkiszowej/">przepis na ciasto na pizzę z mąki orkiszowej</a>.

## Inne rodzaje mąki

Typ mąki określa jak dużo składników mineralnych zawiera. Im wyższa wartość, tym mąką zawiera więcej składników mineralnych. Mąki żytnie lub razowe 1800 lub 2000 mają ich najwięcej.

**Dlatego warto z czasem spróbować czegoś innego…**

Gdy nabierzesz już trochę wprawy ze standardowym ciastem, spróbuj robić miks mąk. Bazując na moim przepisie na ciasto, na sam początek zamiast 4 szklanek mąki pszennej, weź 3 szklanki mąki pszennej i 1 szklankę innej mąki, np. orkiszowej, pszennej pełnoziarnistej lub żytniej. Sprawdź jak wyrabia się ciasto, czy łatwo się je wałkuje, jak smakuje po wyjęciu z pieca. Jeśli jest ok, znów zmień proporcje, np. 2 szklanki pszennej i 2 orkiszowej.

Korzystaj również z mąki pszennej pełnoziarnistej. Ma więcej wartościowych składników, niż zwykła pszenna mąka, w tym błonnika.

Oto lista mąk z którymi robiłem udane eksperymenty miksów:

- mąka pszenna pełnoziarnista
- mąka żytnia
- mąka żytnia pełnoziarnista
- mąka orkiszowa
- mąka kukurydziana
- mąka gryczana

Udało mi się zrobić ciasto z 3 szklanek żytniej i 1 szklanki kukurydzianej. Pizza po upieczeniu wyszła pyszna, ale przygotowanie jej to był istny majstersztyk, ponieważ ciasto było bardzo delikatne i łatwo się rwało. Trzeba było czasu i cierpliwości, ale wysiłek został nagrodzony zupełnie innym i dobrym smakiem pizzy.

## Gluten

- Nie wiem czy gluten jest dobry czy zły. Nie znam się na tym od strony zdrowotnej. Podzielę się doświadczeniem z wyrabianiem pizzy i glutenem.
- Generalnie im więcej glutenu w mące, tym ciasto bardziej się skleja do siebie i trzyma razem. Jak drożdże zaczynają “pracować”, czyli “konsumują” mąkę i “uwolniają” dwutlenek węgla, to właśnie gluten zatrzymuje go w środku, ponieważ skleja ciasto. W środku ciasta tworzą się pęchęrzyki CO2, które rozciągają ciasto, czyli mówimy, że ciasto rośnie. Właśnie dzięki glutenowi ciasto jest gładkie i bardzo elastyczne .

### Dlaczego ciasto na pizzę wyrabia się standardowo na mące pszennej?

- Mąka pszenna zawiera stosunkowo dużo glutenu w sobie. Dzięki zawartemu w mące glutenie ciasto lepiej się wyrabia, jest bardziej sprężyste i łatwiej nad nim zapanować.
- Im mniej glutenu, tym ciasto jest bardziej ciapowate, gorzej się lepi do siebie, a bardziej do rąk i gorzej się rozwałkowuje.
- Im wyższy typ mąki, tym zwykle mniej glutenu zawiera, który skleja ciasto i pomaga mu trzymać się razem.

## Mąki specjalne do pizzy

- Rynek specjalnych mąk do pizzy w Polsce jest mały. Jeśli pójdziesz nawet do hipermarketu, raczej nie dostaniesz mąk, których przeznaczeniem jest pizza. Ewentualnie możesz spróbować kupić przez internet importowaną mąkę z Włoch. W Stanach Zjednoczonych w sklepach możesz kupić mąki dedykowane pizzy o wyższej zawartości glutenu.
- Pisząc o mące do pizzy nie mam tu na myśli mąk, które nazywają się “do pizzy”. Zawierają spulchniacze lub inne środki pomagające rosnąć ciastu albo są to nawet gotowe mieszanki, które wymagają tylko dolania wody.
- Moim zdaniem jest to strata pieniędzy. Generalnie takie miksy są nawet dwa razy droższe niż standardowe mąki. Taki sam efekt, które rzekomo dają osiągniesz bez problemu ze zwykłą mąką.

## Jakiej mąki używasz?

Jakiej mąki używasz? Może masz swój rodzaj mąki? A może masz doświadczenie z miskami mąk. Daj znać w komentarzach lub napisz do mnie. Dzięki!
