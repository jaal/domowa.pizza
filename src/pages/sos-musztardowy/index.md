---
title: "Sos musztardowy"
date: "2015-03-16T09:58:05.000Z"
categories: 
  - przepis-na-sos
meta: 
    description: "Sos musztardowy świetnie komponuje na słodko z piersią z kurczaka. Idealny na pizzę z typowymi polskimi specjałami: wiejska kiełbasa czy ziemniaki. Sprawdź."
---

Przygotowanie takiego sosu to nic skomplikowanego. Idealnie nadaje się na pizzę, szczególnie w połączeniu z typowymi polskimi specjałami: wiejska kiełbasa, ziemniaki czy kapusta kiszona lub ogórki konserwowe. Dobrze się komponuje na lekko słodko (musztarda + miód) z piersią z kurczaka. Sprawdź!

Tak naprawdę potrzebujesz tylko odpowiedniej musztardy i odrobinę wody. Polecam musztardę dijon lub francuską (z ziarenkami gorczycy).

Na jedną pizzę potrzebujesz ok. 4 łyżek musztardy i 1 łyżkę wody. W osobnym naczyniu wymieszaj musztardę z wodą. Woda rozrzedzi musztardę przez co będzie Ci łatwiej ją rozsmarować po cieście.

Musztarda jest bardzo intensywna w smaku, dlatego dawkuj ją ostrożnie, aby nie zdominowała smaku Twojej pizzy. Lepiej dać na początku za mało i poprawić sosem musztardowym na wierzch w trakcie jedzenia niż dać za dużo i nie przełknąć;-)

## Jak podkręcić smak sosu musztardowego?

### Jogurt

Jeśli smak musztardy jest dla Ciebie zbyt ostry lub intensywny, dodaj na 4 łyżki musztardy 2 łyżki jogurtu naturalnego. To złagodzi smak musztardy.

### Śmietana 18% do zup i sosów

Podobnie jak w przypadku jogurtu, celem śmietany jest rozrzedzenie odrobinę smaku musztardy. Osobiście bardziej wolę jogurt, bo jest lżejszy i mniej tłusty niż śmietana.

### Pieprz

Sama w sobie musztarda jest już doprawiona, ale jeśli masz potrzebę ostrości, fajnie smakuje również ze świeżo zmielonym pieprzem.

### Miód

Musztarda + miód - bardzo lubię ten miks smaków w mojej kuchni i pasuje mi do pizzy, szczególnie do takiej z grillowaną piersią z kurczaka i mozzarella. Na 4 łyżki musztardy dodaj łyżkę wody i pół łyżki miodu, a następnie mocno wymieszaj, aby składniki się dobrze połączyły.
