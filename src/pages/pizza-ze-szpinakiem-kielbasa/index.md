---
title: Pizza ze szpinakiem i kiełbasą
date: 2014-10-04T09:20:35.000Z
categories: 
  - przepis-na-pizze
tags: 
  - oliwki
  - oregano
  - ser-mozzarella
  - sos-pomidorowy
  - szpinak
featuredImage: DSC07088-e1415389900231.jpg
---

## Sprawdź przepis na pizzę z kiełbasą i szpinakiem

Polecam ciekawy i prosty przepis na pizzę ze szpinakiem i kiełbasą. Jako, że kiełbasa jest tutaj głównym składnikiem smakowym, zadbaj aby była aromatyczną i dobra jakościowo. Klasyczna kiełbasa śląska po 7 zł za kilogram odpada:-) Może jakaś myśliwska z mocnym aromatem wędzenia? Uproszczając, użyj takiej kiełbasy, którą lubisz najbardziej. Będziesz potrzebować

- ciasto
- sos pomidorowy
- ser mozzarella
- szpinak
- kiełbasa
- oliwki
- oregano

## 1\. Przygotowanie ciasta na pizzę

Wypróbuj mój sprawdzony <a title="Przepis na ciasto na pizzę" href="/przepis-na-ciasto-na-pizze/">przepis na ciasto na pizzę</a>. Z podanych składników przygotujesz 4 pizze. To chyba wystarczająco dużo na czteroosobową rodzinę, prawda?

## 2\. Przygotowanie sosu pomidorowego

Tu również mam s<a title="Przepis na sos pomidorowy do pizzy" href="/przepis-na-sos-pomidorowy-do-pizzy/">prawdzonego "gotowca" na sos pomidorowy do pizzy</a>. Sos robi się w dosłownie 5 minut i jest pyszny i aromatyczny. Do szpinaku dobrze pasuje <a title="Przepis na sos śmietanowy do pizzy" href="/przepis-na-sos-smietanowy-pizzy/"> sos śmietanowy</a>, który możesz wykorzystać zamiast sosu pomidorowego. Śmietana jest dużo bardziej tłusta i przez to pizza może być cięższa w trawieniu, a na tym Ci przecież nie zależy.

## 3\. Rozwałkowywanie ciasta

Ciasto na pizzę podziel na 4 części. Jedna część powinna być wielkości dłoni. Posyp stolnicę mąką i wałkuj ciasto. Moje technika polega na wałkowaniu ciasta zawsze góra-dół. Jedyne, co robię, to przekręcam co kilka ruchów ciasto o 90 stopni. Dzięki temu pizza przypomina w swoim wyglądzie koło:)

## 4\. Nakładanie składników

Na przygotowane ciasto nałóż sos pomidorowy. Najlepiej to zrobić chochlą, a następnie rozprowadzić sos po pizzy łyżką. Sos powinien równomiernie przykrywać pizzę. Następnie połóż na ciasto rozmrożony szpinak. Pamiętaj, aby jak najmocniej odcisnąć szpinak z wody. Jeśli używasz świeżego szpinaku, wygląda to trochę inaczej. Odetnij liście od łodyg. Wypłucz dokładnie z piasku. Poszatkuj z grubsza na mniejsze części i wrzuć do garnka z łyżką oliwy. Szpinak powinien zredukować się z pełnego gara szpinaku do odrobiny na dnie;-) Wtedy dodaj kolejną porcję świeżego szpinaku. Na pizzę połóż tyle kiełbasy ile chcesz:) Zwykle daję ok. 12 plasterków kiełbasy na jedną pizzę. Każdy plaster ma ok. 1 cm grubości. Całość przykryj mozzarella. Na koniec rzuć na wierzch kilka oliwek i posyp szczyptą oregano.

## 5\. Pieczenie

<a title="Pieczenie pizzy" href="/pieczenie-pizzy/">Jak piec pizzę</a> opisałem tu. Podsumowując,

1. uruchom grzanie w piekarniku na termoobieg, pieczenie od dołu lub pieczenie od dołu i góry,
2. ustaw maksymalną temperaturę w piekarniku,
3. wstaw pizzę na 4-5 minut regularnie doglądając.

## I gotowe!

W niecałe 40 minut po zakupach w Biedronce masz zrobioną pyszną pizzę ze szpinakiem i kiełbasą.

![Pizza ze szpinakiem i kiełbasą](DSC07088-1024x685.jpg)

Pizza ze szpinakiem i kiełbasą

## Czas wykonania

- ok. 40 minut od zera do wyciągnięcia pizzy z piekarnika
- ok. 20 minut z gotowym ciastem i sosem

## Lista zakupów (4 pizze)

- 1 kg mąki (wykorzystasz ok. 0,6 kg)
- 1 paczka drożdży (wykorzystasz 1/2 paczki z 100 gramów)
- 4 opakowania sera mozzarella (mniej więcej po jednej dużej kulce na pizzę) po 125-150 gramów każde
- 1 opakowanie świeżej bazylii (wykorzystasz 1/4 tego opakowania)
- 1 opakowanie mrożonego szpinaku
- 400 gramów dobrej jakości kiełbasy myśliwskiej lub innej wędzonej
- oliwa z oliwek (wykorzystasz ok. pół szklanki)
- oliwki (wykorzystasz kilka sztuk na jedną pizzę)
- sól (pewnie masz w swoim domu)
- pieprz (również zakładam, że masz)
- oregano (wystarczy szczypta)
