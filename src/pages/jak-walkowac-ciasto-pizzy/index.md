---
title: "Jak wałkować ciasto do pizzy?"
date: "2014-12-16T22:34:33.000Z"
categories: 
  - akcesoria
---

Ustalmy na początek do jakiej pizzy dążymy:-) Dla mnie idealną pizzą jest ta o wielkości ok. 30 cm i grubości 3-4 mm. Opiszę Ci jak udaje mi się za każdym razem taką uzyskać.

Są 4 ważne rzeczy, które miej na uwadze, aby ciasto dobrze się wałkowało:

1. odpowiedniej konsystencji ciasto
2. temperatura ciasta
3. porządny wałek i podłoże
4. mąka do podsypywania

Dowiedz się jak to zrobić.

### Ciasto

Polecam swój przepis na ciasto na pizzę, ponieważ proporcje wody i mąki oraz ilość użytych drożdży gwarantują, że ciasto nie będzie ani za bardzo lejące się ani za bardzo rozpadające się. Generalnie zachowałem dobrą proporcję tych dwóch składników.

Ciasto powinno odstać w lodówce przynajmniej kilka godzin. Najbardziej optymalne jest, aby były to 24 godziny, chociaż znalazłem i testowałem przepisy piszące o nawet 48 godzinnym leżakowani w lodówce. Moim zdaniem jedna noc wystarczy.

Chodzi o to, aby drożdże dobrze przepracowały mąkę. Dzięki temu ciasto ma lepszą konsystencję, smak i jest bardziej lekko strawne.

Gdy chcę rozwałkować ciasto, które rosło kilkadziesiąt minut lub nawet 2-3 godziny, jest one mniej rozciągliwe i trochę gumiaste. Gdy próbuje się je rozwałkować, zwija się z powrotem. Jest to upierdliwe:-)

### Temperatura ciasta

Zakładam, że Twoje ciasto było te kilka godzin w lodówce. A więc przed wałkowaniem wyciągnij je z lodówki trochę wcześniej, aby lekko nabrało pokojowej temperatury. Dzięki temu będzie się łatwiej rozciągało. Jeśli postoi za długo, zacznie rosnąć. To dobrze jeśli chcesz grubą pizzę, gorzej gdy zależy Ci na cienkiej. Wtedy zaczyna być bardziej kapryśne, czyli zwija się i ciężko nad nim zapanować.

### Wałek i podłoże

Dobry wałek uwolni Cię od sporej ilości nerwów. Piszę tak, ponieważ w przeszłości miałem plastikowy wałek ze sklepu "Wszystko za 5 zł", na którym zaczął zdzierać się plastik. I tym sposobem ciasto zamiast być gładkie, ciągle było zaciągane przez niesforny plastikowy wałek. Grrr!

Wreszcie poszedłem po rozum do głowy i kupiłem porządny silikonowy wałek, które dzięki swojej wierzchniej warstwie ma mniejszą tendencję do przywierania i zaciągania ciasta.

Do tego korzystam z silikonowej maty, z pomocą której ciasto nie przywiera do podłoża, szczególny gdy podsypiemy ją mąką. W przeciwieństwie do stolnicy nie zabiera przestrzeni ponieważ po zwinięciu bez problemu mieści się w dwóch dłoniach. Można ją upchać dosłownie wszędzie. W dodatku ma jeszcze jedną ciekawą zaletę - posiada skalę. Wałkując wiesz jaki rozmiar już ma Twoja pizza i do jakiego zmierzasz.

### Mąka

Bez niej ani rusz! Nie zmienisz kulki ciasta w placek pizzy bez mąki. Dzięki niej ciasto nie klei się do wałka i maty. Jeśli tylko masz kłopoty z przywieraniem, podsyp ciasto mąką. Najtaniej wychodzi mąką pszenna. Jeśli nie chcesz robić zbyt dużego syfu, polecam mąkę kukurydzianą, która nie fruwa tak mocno jak pszenna.

## Wałkowanie ciasta na pizzę krok po kroku

### 1\. Przygotuj miejsce do wałkowania

Tym miejsce może być blat albo stół. Rozłóż na nim matę silikonową lub stolnicę. Tak naprawdę możesz wałkować nawet na blacie, jeśli jest czysty:-) Osobiście polecam matę silikonową, ponieważ nie zajmuje miejsca po zwinięciu i ciasto mniej do niej przywiera.

### 2\. Zagnieć ciasto raz

Ciasto po wyjęciu z lodówki jest jeszcze pewnie wyrośnięte. Zagnieć je jeszcze raz i przełóż na matę. Teraz będziemy dzielić ciasto na równie części.

### 3\. Podziel ciasto

Aby podzielić ciasto na równie części, zagnieć je na macie na kształt bagietki, czyli zacznij je wałkować dłońmi, aby uzyskać z ciasta coś na kształt rulonu. Następnie tę "bagietkę" przekrój na pół, a później te połówki jeszcze na pół. Dzięki temu uzyskasz 4 równe kawałki ciasta o wielkości pięści. Oczywiście zawsze możesz po prostu urwać kawałek ciasta wielkości pięści, ale ryzykujesz, że zostaniesz z czterema kawałkami ciasta o różnej wielkości;-)

### 4\. Podsyp mąką matę i obtocz w niej kulkę ciasta

Przygotowaną kulkę ciasta obtocz w mące. Przez to zmniejszasz szanse na przywieranie ciasta do wałku i podłoża. I teraz uwaga - mały trik! Weź deskę do krojenia, połóż na lekko rozgniecionej kulce i bardzo mocno naciskaj. Dzięki temu będziesz w stanie pozbyć się dużych pęcherzyków powietrza, które odpowiadają za duże bąble tworzące się podczas pieczenia pizzy.

### 5\. Wałkuj

Zacznij wałkować ciasto ruchami góra-dół. Kulka ciasta powinna zacząć się rozpłaszczać i coraz bardziej przypominać owal. Gdy tak się stanie, obróć ciasto na macie o 90 stopni w prawo i dalej wałkuj góra-dół. Dzięki temu zaczniesz rozciągać ciasto w drugą stronę i zacznie nabierać kształtu koła. Powtarzając tę czynność kilka razy zauważysz, że ciasto jest coraz większe, coraz cieńsze i coraz bardziej przypomina koło.

### 6\. Przełóż na blachę lub łopatkę

Jeśli przygotowałeś dobrej jakości ciasto i ma zadaną wielkość (tj. ok 30 cm), nie powinno się porwać ani pozlepiać nawet gdy będziesz chciał je po prostu przenieść w rękach. Są jeszcze dwa inne sprytne sposoby na przeniesienie ciasta z maty na blachę.

#### Sposób 1

Nawiń ciasto na wałek, a następnie rozwiń na blasze.

#### Sposób 2

Podsyp z wierzchu mąką, złóż na pół, a następnie jeszcze raz na pół. Teraz masz "ćwiartkę" pizzy, którą możesz bez problemu przenieść na blachę, a następnie na tej blasze rozłożyć.

### 7\. Nakłuj ciasto

Po położeniu ciasta na blachę lub łopatkę, weź widelec i nakłuj ciasto. Dzięki temu pozbędziesz się bąbli, które mogą powstać w trakcie pieczenia.

## I gotowe!

Świetnie! Gratuluję. Udało Ci się solidnie rozwałkować ciasto na Twoją super cienką i chrupiącą pizzę.

## Pytania

### Co zrobić gdy ciasto przywiera do wałka lub stolnicy?

Odpowiedź jest prosta - podsyp mąkę na ciasto i pod ciasto. Jeśli zostawisz ciasto obtoczone w mące, po jakimś czasie mąką zostanie "wchłonięta" i ciasto znów będzie się lepić, mimo że jeszcze 30 minut wcześniej było całe w mące. Dlatego nawet w trakcie wałkowania czasami będziesz potrzebować dodać trochę mąki.

### Co zrobić jeśli w cieście zrobiła się dziurka?

Po pierwsze - nie panikuj! Po drugie - nie panikuj i nie rzucaj pizzy w kąt;-) To się często zdarza i jest na to prosty sposób. Jeśli zrobiła się w cieście dziurka, nie staraj się naciągnąć ciasta na to miejsce. To nie zadziała. Lepiej urwać kawałek ciasta z obrzeża pizzy i tak zakleić dziurkę.

### Jak rozwałkować ciasto na grubą pizzę?

Generalnie kroki są podobne i pamiętaj o czterech rzeczach:

1. weź dwa razy więcej ciasta
2. pamiętaj, że z większej ilości ciasta nie chcesz większej pizzy, tylko grubszą
3. ciasto możesz rozwałkować na raz (jeden raz większą ilość ciasta) lub na dwa razy (dwa razy normalną ilość ciasta, a następnie połączyć je, kładąc jeden placek na drugim)
4. po rozwałkowaniu i przełożeniu na blachę/łopatkę daj ciastu odpocząć kilkadziesiąt minut i urosnąć

## Jak to wygląda u Ciebie?

Jestem bardzo ciekawy jak to wygląda u Ciebie. Jak uzyskujesz ciasto o wymarzonym kształcie i grubości? Daj znać w komentarzach.
