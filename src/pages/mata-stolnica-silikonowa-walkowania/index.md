---
title: "Mata (stolnica) silikonowa do pieczenia i wałkowania"
date: "2015-01-30T21:30:40.000Z"
categories: 
  - akcesoria
meta: 
    title: "Mata (stolnica) silikonowa do wałkowania"
    description: "Stolnica (mata) silikonowa pomoże Ci szybciej i łatwiej przyrządzić pizzę i nie tylko. Sprawdź wszystkie za i przeciw oraz zobacz którą matę (stolnicę) polecam."
featuredImage: "silikonowa-mata.jpg"
---

Stolnica (mata) silikonowa pomoże Ci szybciej i łatwiej przyrządzić pizzę i nie tylko. Sprawdź wszystkie za i przeciw oraz zobacz, którą matę (stolnicę) polecam.

Dopóki nie kupiłem maty silikonowej (zwanej też silikonową stolnicą) i nie zacząłem używać, nie wiedziałem jakie korzyści daje! Myślałem, że to tylko taki wymysł marketingowy, że w zupełności poradzę sobie ze zwykłą drewnianą stolnicą lub na blacie. Byłem w błędzie:-)

## Dlaczego tak polecam matę (stolnicę) silikonową?

Możesz sobie pomyśleć, że jestem jakimś domokrążcą sprzedającym maty do pizzy. Otóż nie;-) Po prostu doceniam matę z jej wszystkimi wadami i zaletami.

### 1\. Nie przywiera

Ciasto nie przylepia się podczas wałkowania. Oczywiście wskazane jest podsypanie maty mąką, żeby łatwiej można było operować ciastem. Ewentualnie możesz matę alternatywnie posmarować oliwą, ale moim zdaniem mąka sprawuje się lepiej. Aby mata super się sprawowała, dokup silikonowy wałek do ciasta. Miks wałek + mata to gwarancja nie przywierania.

### 2\. Mało miejsca

Zajmuje mało miejsca. Po zwinięciu przypomina rulon o szerkości 30-40 cm, podobny do folii spożywczej. Zmieści się w każdej szufladzie. Dla porównania drewniana stolnica zajmuje bardzo dużo miejsca gdzieś na szafie albo lodówce.

### 3\. Ułatwia wałkowanie

Oprócz tego, że ciasto do niej nie przywiera, mata z której korzystam ma użyteczną podziałkę, która pozwala określić wielkość ciasta w trakcie jego rozwałkowywania. Wiem czy już osiągnąłem daną wielkość ciasta czy powinienem jeszcze bardziej rozwałkowywać.

### 4\. Upieczesz na niej

Możesz wykorzystać matę jako powierzchnię na której upieczesz pizzę. Jeśli nie korzystasz z kamienia do pizzy, to naprawdę dobre rozwiązanie. Robisz tak:

- rozwałkowujesz na macie
- przekładasz matę na blachę
- smarujesz sosem
- nakładasz składniki
- blachę wkładasz do piekarnika i pieczesz

### 5\. Idealne stanowisko pracy

Mata nie służy świetnie tylko do wałkowania ciasta. Jeśli chcesz nie narobić bałaganu na blacie lub stole kuchennym robiąc inne rzeczy w kuchni, taka mata przyda Ci się jako stanowisko pracy. Na niej może narobić się syf, a na około będzie czysto. Po skończonej pracy mata idzie do zlewu i czeka na swoją kolej do umycia.

### 6\. Stabilna deska do krojenia

Deska do krojenia nie będzie się ślizgała po blacie, jeśli zostanie położona na silikonowej macie. Oczywiście nie krój niczego bezpośrednio na macie, o czym poniżej.

## Jakie są minusy?

1. Nie polecam kroić czegokolwiek na powierzchni maty. Odpada krojenie czy docinania ciasta. Są duże szanse, że ją zwyczajnie zniszczysz.
2. Krojenie pizzy bezpośrednio na macie również odpada. Lepiej przełożyć gotową pizzę na deskę i pokroić na desce lub na talerzu.
3. Ciężko się myje w zlewie. Mata jest wyjątkowo nieporęczna do czyszczenia w zlewie. W zmywarce zresztą też jest ciężko. Pozostaje mozolne czyszczenie gąbką:-)

## Na co zwrócić uwagę kupując matę?

1. Czy można na niej piec? Na większości można, ale lepiej to sprawdzić.
2. Jeśli tak, jaka jest maksymalna temperatura pieczenia? Często maty mają swoje ograniczenia, np. nie więcej niż 220 stopni Celsjusza i bez opiekania grillem. Im wyższa temperatura, tym lepiej piec pizzę, dlatego sprawdź jaką maksymalną temperaturę wytrzyma Twoja mata.
3. Czy można myć w zmywarce? Nie jest łatwo myć matę w zmywarce, ale mimo wszystko dobrze mieć taką opcję, aby położyć matę na wierzch w zmywarce i mieć ją po prostu umytą.
4. Czy nie pochłania zapachu potraw? To ważne, aby mata nie zatrzymywała zapachu innych potraw. Często na opakowaniu jest to napisane.
5. Czy nie jest za cienka? Jeśli mata jest za cienka, będzie niefrasobliwa przy wałkowaniu, może się rolować i zawijać.

## Gdzie kupić stolnicę (matę) silikonową?

Swoją pierwszą kupiłem w internecie. Jest fajna, bo ma podziałkę i od razu wiesz jak wielkie ciasto zrobiłeś. Ponieważ trochę ją zniszczyłem (przekroiłem będąc dokładniejszym), kupiłem drugą nową w Ikea wraz z plastikowym nożykiem, aby nie jej tak łatwo nie zniszczyć. Póki co nie zniszczyłem:-)

Generalnie znajdziesz je również w stacjonarnych sklepach i sieciówkach, takich jak TK Maxx, Duka, Home&You czy nawet w Empiku (raczej drożej) lub w supermarketach (raczej taniej).

## Cena stolnicy silikonowej

W Ikea mata silikonowa to wydatek ok. 30 zł. Na Ceneo czy Allegro znajdziesz nawet takie już od 10 zł.

## Uwaga!

Z mojego doświadczenia, nie korzystaj z kamienia do pizzy i maty. Po pierwsze to trochę bez sensu:) Pizza zyskuje na bezpośrednim kontakcie z kamieniem. Poza tym z praktycznego punktu widzenia, zwykle kamień nagrzewa się do temperatury znacznie większej niż mata może znieść. Ryzykujesz zniszczeniem i kamienia i maty.

## Daj znać

Jakie są Twoje doświadczenia z matą do wałkowania ciasta? Warto, nie warto?
