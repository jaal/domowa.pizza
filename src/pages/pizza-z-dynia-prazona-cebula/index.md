---
title: Pizza z dynią i prażoną cebulą
date: 2015-01-05T21:56:18.000Z
categories: 
  - przepis-na-pizze
tags: 
  - czarne-oliwki
  - czerwona-cebula
  - dynia
  - oliwa-z-oliwek
  - oregano
  - pieprz
  - ser-parmezan
  - sol-morska
  - sos-pomidorowy
featuredImage: 2014-12-12-16.50.42-e1420322430513.jpg
---

Jak pierwszy raz zobaczyłem tę pizzę, od razu sobie pomyślałem “jeśli smakuje tak dobrze, jak wygląda to mam hit”. Pizza była po prostu multikolorowa! Pomarańczowa dynia, fioletowa cebula, czerwony sos pomidorowy, czarne oliwki i to wszystko na chrupiącym i cienkim cieście… Wegetariańskie mniam, mniam! Chyba nie mogłem trafić lepiej?:-)

Będziesz potrzebować

- ciasto na pizzę
- sos pomidorowy
- dynię
- cebulę czerwoną
- czarne oliwki
- oregano
- oliwa z oliwek
- świeżo zmielony pieprz
- parmezan (opcjonalnie)
- sól morska

Użyj czerwonej cebuli ponieważ jest słodsza i łagodniejsza. Skorzystaj z czarnych oliwek, które również mają łagodniejszy smak.

## 1\. Przygotowanie ciasta na pizzę

Mam swój sprawdzony przepis na ciasto na pizzę, który wykorzystuję w 98% przepisów na pizzę na tej stronie. Czy naprawdę dokładnie 98%? Nie wiem, nie liczyłem;-) Tak strzeliłem.

## 2\. Przygotowanie sosu pomidorowego

Przepis na klasyczny sos pomidorowy znajdziesz tu. Zrobisz go w 3 minuty i nie wymaga gotowania. Wszystkie składniki na niego znajdziesz w najbliższym Lidlu, Biedronce lub innym dyskoncie/markecie.

## 3\. Rozwałkowanie ciasta

Szczegółowo na temat rozwałkowywania ciasta rozpisałem się w tym artykule. Generalnie,

1. wyciąnij ciasto wcześniej z lodówki, aby nabrało temperatury pokojowej, dzięki temu łatwiej się rozwałkuje i zmniejszasz prawdopodobieństwo powstania bąbli
2. kulkę ciasta połóż na obsypaną mąką stolnicę lub matę do wałkowania
3. obtocz ciasto w mące
4. rozpłaszcz ciasto ręką i zacznij wałkować ruchami góra-dół
5. jak ciasto nabierze kształtów owalu, przekręć je w prawo o 90 stopni i dalej wałkuj góra-dół
6. uzyskanie ciasta o wielkości koła może Ci zająć chwilę i kilka obrotów ciasta, aby owal zmienił się w koło
7. gotowe ciasto przełóż na blachę (jeśli pieczesz na blasze) lub na podsypaną mąką łopatkę (jeśli planujesz piec na kamieniu)

## 4\. Przygotowanie i nakładanie składników

**Dynię** pokrój w plastry o grubości ok. 1 cm. Połóż na blasze przykrytej folią aluminiową. Skrop dynię po wierzchu oliwą i wsadź do piekarnika rozgrzanego do temperatury 180 stopni Celsjusza na 10 minut. Dynia powinna być miękka i lekko sprężysta.

Pokrój **cebulę** w piórka. Rozgrzej suchą patelnię i podpraż na nią cebulę przez parę minut. Jeśli masz patelnię grillową, wykorzystaj ją, sprawdzi się nawet bardziej. Poczekaj aż cebula lekko zmięknie i skarmelizuje się.

Na pizzę nałóż **sos pomidorowy**. Najlepiej zrobić to dużą łyżką lub chochelką. One również Ci posłużą do rozsmarowania sosu po całej powierzchni ciasta, za wyjątkiem 1 cm paska od brzegu pizzy. Dzięki temu będziesz mógł bez problemu chwycić gotową pizzę w rękę.

Na sos pomidorowy połóż plastry dyni. Całość posyp przyprażoną cebulą oraz rzuć kilka **oliwek** na wierzch. Dla zapachu daj szczyptę **oregano**.

## 5\. Pieczenie

Całość procesu pieczenia szczegółowo opisałem w tym artykule. Podsumowując,

1. Rozgrzej piekarnik do maksymalnej temperatury przy grzaniu góra-dół, termoobieg lub termoobieg z grillem
2. Pozwól, aby się nagrzewał nawet pół godziny
3. Wsuń pizzę na 4-5 minut
4. Co minutę obserwuj co się dzieje z pizzą, aby się nie przypaliła

## I gotowe!

Masz multikolorową i kapitalnie smakującą pizzę z dynią i cebulą. Po wyjęciu z piekarnika spieprz całość świeżo zmielonym pieprzem, skrop oliwą i ewentualnie posyp po wierzchu świeżo startym parmezanem lub solą morską. Raczej nie stosowałbym i soli i parmezanu, chyba że naprawdę lubisz słone klimaty.

Jak Ci smakowała pizza? Daj znać w komentarzach. Oceń proszę przepis. Liczę na Twój szczery głos i komentarz. To pomoże mi ulepszać przepisy:-)

Przepis na pizzę znalazłem na blogu Mai: [http://mangiafelice.blogspot.com/2014/12/pizzazdyniaweganskawegetarianska.html](http://mangiafelice.blogspot.com/2014/12/pizzazdyniaweganskawegetarianska.html) Zapraszam - znajdziesz tam wiele ciekawych pomysłów i przepisów kuchni wegetariańskiej. Do każdego przepisu dodane są piękne zdjęcia i szczegółowe opisy jak co zrobić krok po kroku.
