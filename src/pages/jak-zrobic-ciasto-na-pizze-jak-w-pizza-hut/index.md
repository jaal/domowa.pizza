---
title: "Jak zrobić ciasto na pizzę jak w Pizza Hut?"
date: "2014-09-01T21:12:35.000Z"
categories: 
  - przepis-na-ciasto
  - przepis-na-pizze
tags: 
  - pomidorki-koktajlowe
  - rukola
  - ser-mozzarella
  - ser-parmezan
  - sos-pomidorowy
  - szynka-parmenska
featuredImage: "DSC07534.jpg"
---

Pizza Hut robi pyszną pizzę:-) To moja ulubiona sieciowa pizzeria. Wiem, piszę tu o domowej pizzy i chwalę sieciówkową pizze. Ale nie będę oszukiwał. Bardzo mi smakuje ich pizza na grubym cieście (chociaż jestem zwolennikiem pizzy na cienkim cieście). Jak zrobić grube ciasto jak w Pizza Hut? To proste.

W Pizza Hut pizza na grubym cieście nazywa się Pan Pizza. Pan wzięło się od naczynia w którym piecze się grubą pizzę. Jest to okrągła blacha przypominająca patelnię, która ma wysokie brzegi. Jeśli nie masz takiej specjalnej blachy, możesz wykorzystać patelnię (jeśli masz taką z odpinaną rączką) lub darować sobie okrągły kształt pizzy i zrobić ją w prostokątnej blaszce do ciasta, która zwykle ma wysoki brzeg. Na ciasto będziesz potrzebował następujących składników. Z poniższych składników powinny wyjść 3 grubsze pizze o średnicy ok. 30 cm każda.

- 4 szklanki mąki (ok. 600 gramów)
- 1/4 kostki drożdży (25 gramów z 100 gramowej kostki)
- 5 łyżek oliwy
- 2 szklanki wody
- szczypta cukru
- łyżka soli

Pobierz darmowy PDF z 6 przepisami

## Przygotuj zaczyn

Na początku przygotowujemy zaczyn. Do szklanki dodajemy ¼ kostki drożdży, szczyptę cukru, łyżeczkę mąki oraz 5 łyżek wody. Rozrabiamy, aż uzyskamy w miarę jednolitą konsystencję. Następnie odstawiamy do wyrośnięcia.

Aby nie przegapić momentu w którym zaczyn za bardzo wyrośnie i wyleje się z naczynia, możesz szklankę z zaczynem wstawić do misy w której będziesz wyrabiać ciasto.

## Zagnieć ciasto

Do dużej misy wsypujemy i mieszamy łyżką mąkę, aby ją lekko napowietrzyć. Jeśli masz przesiewacz do mąki, użyj go.

Następnie dodajemy wyrośnięty zaczyn.

I wyrabiamy! Ideą jest taki ruch rąk, żeby jak najbardziej "napowietrzyć" ciasto. Najlepiej zarabiać ciasto od zewnątrz do środka, tak jakbyśmy nalewali chochlą zupę. Gdy ciasto z zewnątrz zagarniemy do środka, ugniatamy. I tak tysiąc razy … żartuję oczywiście:-)

W między czasie dodajemy wodę. Najlepsza konsystencja to taka, w której ciasto jest miękkie i "odchodzi" od rąk. Są trzy możliwe zakończenia wyrabiana ciasta:

1. ciasto się lepi o rąk - dodaj trochę mąki
2. ciasto się nie lepi w ogóle - dodaj trochę wody
3. ciasto nie lepi się do rąk, ale ma zwartą konsystencję - super! Taki był cel!

Pod koniec zarabiania dodajemy sól oraz oliwę.

## Odstaw do pierwszego  i drugiego wyrośnięcia

W idealnym świecie w którym mamy mnóstwo czasu na wszystko i planujemy z dużym wyprzedzeniem, powinno wyglądać to tak:

1. ciasto idzie do lodówki nawet na 24 godziny do wyrośnięcia,
2. po tym czasie zostaje zarobione raz jeszcze i podzielone na 3 kulki
3. kulki wędrują na kolejne 24 godziny do lodówki

I gotowe:-) 48 godzin w lodówce dla ciasta drożdżowego to bardzo dobry czas, aby drożdże przetrawiły co jest do przetrawienia. Dzięki temu ciasto jest lekkostrawne, nie śmierdzi drożdżami i jest chrupiące.

Jeśli masz mniej czasu, np. 24 godziny, możesz zrobić tak:

1. ciasto idzie do lodówki na 2-3 godziny do wyrośnięcia
2. zarabiamy ciasto raz jeszcze i dzielimy na 3 kulki
3. kulki idą do lodówki i czekają do kolejnego dnia

Jeśli masz dosłownie kilka godzin, zrób to tak:

1. ciasto idzie w ciepłe miejsce na 1 godzinę do wyrośnięcia
2. zarabiamy ciasto raz jeszcze i dzielimy na 3 kulki
3. kulki idą do lodówki na pozostałą część czasu

W standardowym przepisie na ciasto sugeruję podział ciasta na kulki o wielkości pięści. Ponieważ celem jest osiągnięcie grubszego ciasta, takiego jak w Pizza Hut, proponuję uformować kulki trochę większe niż pięść:-) Zresztą jak podzielisz całe ciasto na 3 równe części - powinno być ok.

## Rozwałkuj ciasto

- Rozwałkuj ciasta na grubość ok. 5 - 10 mm. Ciasto na pizzę jak Pizza Hut powinno być 2x grubsze niż w przepisie na pizzę na cienkim cieście. Jeżeli wychodzi Ci zbyt cienkie, weź następnym razem więcej ciasta lub rozwałkuj na mniejszą powierzchnię.
- Przenieś rozwałkowane ciasto na wysmarowaną oliwą blachę (jeśli na niej pieczesz), podlej z wierzu oliwą, przykryj folią spożywczą i odstaw w ciepłe miejsce na ½-1 godziny.
- Tym ciepłym miejscem, w którym ciasto podrośnie, może być Twój piekarnik. Nastaw go na temperaturę 50 - 60º Celsjusza, wyłącz i wsadź tam rozwałkowane ciasto. Wtedy wyrośnie nawet szybciej niż w podane powyżej ½ godziny.

## Nałóż składniki

Wyrośnięte ciasto przełóż na blachę, jeśli jeszcze tego nie zrobiłeś. Na ciasto nałóż sos pomidorowy oraz składniki, a następnie posyp serem. <a title="Sos pomidorowy" href="/sos-pomidorowy/">Przepis na sos pomidorowy jest bajecznie prosty i w szczegółach znajdziesz go tu</a>. Potrzebujesz:

- 2 puszki pomidorów,
- garść bazylii,
- ¼ szklanki oliwy,
- szczyptę soli,
- szczyptę cukru
- oregano (lub zioła prowansalskie)

Zmiksuj wszystkie składniki w blenderze.

## Włóż do pieczenia

Wsadź do piekarnika nagrzanego na maksymalną temperaturę (220 - 250 stopni Celsjusza). Piekarnik możesz nagrzewać nawet pół godziny. Piecz pizzę przez 4-5 minut. Za pierwszym razem doglądaj pizzy i sprawdzaj czy się nie przypala. Bardzo łatwo o przypalenie przy takiej temperaturze.

Oczywiście kamień do pizzy jak najbardziej się nadaje. Jeśli chcesz wykorzystać kamień, ciasto i składniki przygotuj na łopatce do pizzy, a następnie zsuń przygotowaną pizzę na kamień, który jest już nagrzany w piekarniku.

## I gotowe!

Daj znać w komentarzach jak Ci poszło! Może byś coś zmienił, dodał, odjął lub podkręcił? Jestem otwarty na sugestie:-)

## Przepis na Pizza Prosciutto e Rucola jak z Pizza Hut

Załóżmy, że chcesz przygotować pizzę Prosciutto e Rucola jak z Pizza Hut. Będziesz potrzebował:

- sos pomidorowy - <a title="Sos pomidorowy" href="/sos-pomidorowy/">przepis na sos pomidorowy znajdziesz tu</a>
- ser mozzarella - <a title="Jaki ser wybrać do pizzy?" href="/jaki-ser-wybrac-do-pizzy/">więcej o serach na pizzę</a>
- pomidorki koktajlowe
- szynka parmeńska
- rukola
- ser parmezan

Najpierw nałóż sos pomidorowy. Połóż plastry mozzarelli. Włóż do piekarnika, zgodnie z powyższym przepisem.

Po upieczeniu nałóż na pizzę pomidorki koktajlowe, szynkę parmeńską i rukolę, a następnie zetrzyj na wierzch parmezan. Nie nakładaj powyższych składników przed pieczeniem, ponieważ się wysuszą i szlag trafi całą świeżość Twojej pizzy.
