---
title: "Jak mrozić ciasto na pizzę?"
date: "2015-05-31T09:08:58.000Z"
categories: 
  - inne
  - porady
featuredImage: "ciasto_na_pizze_2.jpg"
---

Piszę o bardzo praktycznym temacie, który może Ci zaoszczędzić nawet do pół godziny przy przygotowywaniu na obiad pizzy oraz pozwoli na zrobienie pizzy nawet w środku tygodnia. Często mrożę pizzę. W sumie to zawsze mam odłożoną kulkę albo dwie ciasta tak „na wszelki wypadek”. Dzięki temu mogę zrobić pizzę naprawdę szybko - nawet w 40 minut w środku tygodnia.

Dowiesz się czy można mrozić ciasto, jak to robić, jak długo można przechowywać ciasto w zamrażarce, jak rozmrozić ciasto oraz generalnie jakie są korzyści z takiego rozwiązania.

## Czy można mrozić ciasto na pizzę?

Na początk odpowiedzmy sobie na pytanie czy można mrozić. Oczywiście, że można! Mrożenie nie wpływa w żaden negatywny sposób na mąkę, gluten, wodę czy drożdże. Ciasto nie rośnie, ponieważ drożdże pod wpływem temperatury „śpią”. Dopiero gdy ciasto zostanie rozmrożone, znów zacznie pracować i rosnąć.

## Jak długo przechowywać ciasto na pizzę w zamrażarce?

Powiem Ci jakie są moje doświadczenia, bo nie znam badań na ten temat. U mnie bezpiecznie przechowywałem ciasto nie dłużej niż 2 miesiące. Bazuję na doświadczeniu autora książki „Biblia pizzy”, z której dowiedziałem się wiele nowych i przydatnych rzeczy.

## 4 powody dla których warto mrozić ciasto na pizzę

### 1\. Sposób na szybki obiad

Nie uwierzysz, ale można pizzę zrobić w środku tygodnia w 40 minut. Ba! Można nawet w 20 minut!

### 2\. Sposób na trochę spokojniejszy obiad

Moją największą bolączką jest zaplanowanie pizzy tak, aby ciasto odleżało swoje 48 godzin w lodówce. Dzięki tak długiemu czasowi fermenatacji jest duże lepsze w smaku, dużo lżejsze dla żołądka i dużo lepsze w konsystencji. Niestety, rzadko kiedy tak mi się udaje zaplanować. Przecież pizzę na niedzielny obiad należałoby zaplanować już w piątek o 13:00. Jest to nie do zrobienia. Jeśli przygotujesz więcej ciasta i część z niego wykorzystasz na bieżący obiad, a części dasz spokojnie odleżeć w lodówce, ciasto bez problemu osiągnie swoje 48 godzin dojrzewania.

### 3\. Oszczędność czasu

Tak naprawdę przygotowanie czterech dodatkowych pizz, gdy już robisz cztery jest naprawdę nieporównywalnie niższy, niż gdyby robić je osobno. Zakładam, że czas potrzebny na przygotowanie dodatkowej porcji ciasta wydłuży się o maksymalnie 20%. Zamiast 20 minut potrzebnych na przygotowanie ciasta, dołożysz jeszcze 5 minut i będziesz mieć 4 porcje ciasta do zamrożenia.

### 4\. Ciasto możesz wykorzystać na wiele sposobów

Pizza to tylko jeden ze sposobów na użycie ciasta. Przecież możesz przygotować z tego chlebek czosnkowy, stromboli, paluchy, bułki a’la ciabatta czy podpłomyki. To wszystko jako świetny dodatek do obiadu czy kolacji, a nawet na imprezę.

## Jak zamrozić ciasto na pizzę?

- Przygotowuję podwójną ilość ciasta. Zamiast standardowych czterech kulek z 0,5 kg mąki, biorę 1 kg mąki i wyrabiam osiem porcji ciasta. Cztery zużywam na bieżącą pizzę, a pozostałe mrożę. Dzięki temu mam ciasto na czarną godzinę.
- Korzystam ze specjalnych woreczków do mrożenia, które są grubsze niż standardowa folia spożywcza czy woreczek. Ciasto mniej przywiera i łatwiej go wyciągnąć.
- Jeśli korzystasz z foli spożywczej lub cieńszych woreczków, posmaruj wcześniej ciasto olejem lub oliwą. Dzięki temu sprawniej wyciągniesz je podczas rozmrażania.
- Każdą kulkę pakuję w osobny woreczek i podpisuję datą. Dzięki temu mogę rozmrozić dokładnie tyle ciasta, ile potrzebuję oraz wiem ile czasu już je przechowuję.

## Jak rozmrozić ciasto na pizzę?

1. Jeśli chcesz pizzę na obiad, wyciągnij ją wieczorem poprzedniego dnia z zamrażarki i przełóż do lodówki .
2. Możesz też wyciągnąć ciasto z zamrażarki rano. Do popołudnia powinno się rozmrozić, jeśli zostawisz je na blacie.
3. Przetestowałem ciekawy sposób, który na pierwszy rzut oka jest co najmniej dziwny. Kulkę zamrożonego ciasta wrzuć do miski z ciepłą wodą (20-30 stopni Celsjusza) na ok. 15 minut. Następnie wyciągnij ciasto, przełóż do miski, przykryj folią spożywczą i daj do rozmrożenia na ok. 2 godziny. Dzięki temu ciasto dodatkowo się nawilży oraz szybciej się rozmrozi. Przeczytałem o nim w Biblii Pizzy.

[Więcej na temat naukowego spojrzenia na mrożenie pizzy znajdziesz tu. Artykuł jest w języku angielskim.](http://www.seriouseats.com/2013/01/ask-the-food-lab-whats-the-best-way-to-freeze-pizza-dough.html)
