---
title: "Przepis na domowy chleb na zakwasie w 14 minut"
date: "2020-04-01T21:33:21.000Z"
categories: 
  - inne
featuredImage: "przepis-na-domowy-chleb-na-zakwasie-w-14-minut.jpeg"
---

Chyba po prostu lubię być w mące ubrudzony ;-) Oprócz pieczenia pizzy piekę też chleb - robię to regularnie 2-3 razy w tygodniu. Składniki w sumie są te same - mąka, woda, drożdże i sól, tylko proces inny.

Przez lata pieczenia opracowałem swój sposób na domowy chleb w wiejskim stylu, czyli okrągły bochen z chrupiącą skróką. <a href="/chleb">Mój przepis na domowy chleb na drożdżach w 12 minut opisałem w moim ebooku tu</a>.

Ostatnio intesywnie pracuję nad chlebem na zakwasie. Wcześniej miałem problem, ponieważ chleb słabo wyrastał, ale kilka (-naście? -dziesiąt?) prób później mogę się pochwalić całkiem przyzwoitym bochnem.

Przygotowanie domowego chleba na zakwasie zajmuje 14 minut. Jak widzisz, przygotowanie chleba zajmuje o 2 minut dłużej, ponieważ potrzebne jest jeszcze zadbanie o zakwas.

12 minutowy domowy chleb na drożdżach jest łatwiejszy i szybszy w przygotowaniu niż 14 minutowych chleb na zakwasie, o którym będę dzisiaj pisał. W chlebie na drożdżach nie trzeba przygotowywać ani dokarmiać zakwasu oraz chleb na drożdżach lepiej i łatwiej wyrasta. Chleb na zakwasie natomiast ma dla mnie pełniejszy smak, ponieważ jest wyczuwalna mocna nuta kwasowości. Wybór pozostawiam Tobie :-)

## Akcesoria

Będziesz potrzebować:

1. Garnek żeliwny - [link do garnka którego używam](https://www.ceneo.pl/56103304?&utm_source=mailerlite&utm_medium=email&utm_campaign=biuletyn_w_mace_ubrudzony_3&utm_term=2020-02-27#cid=36808&crid=320061&pid=5958)
2. Waga - [link wagi, której używam](https://www.rossmann.pl/Produkt/Male-agd/Ideenwelt-cyfrowa-waga-kuchenna-1-szt,115180,8794) i [link do lepszej wagi do 7 kg](https://www.ceneo.pl/76773303?cid=36808&crid=320062&pid=5958)
3. Miska lub inne naczynie do wyrabiania i wyrastania ciasta
4. Worek foliowy, zwany też foliówką, jednorazówką lub zrywką

## Przepis

1. Zacznij przygotowywać chleb wieczorem, tak między godziną 18 a 21.
2. Chodzi o to, aby dać odpowiednią ilość czasu na wyrośnięcie. Chleb upieczesz między 6 a 9 rano następnego dnia.
3. Połóż miskę na wadzę. Wagę wytaruj, tak aby pokazywała zero. Zwykle robi się to przyciskiem ‘tara’ lub ‘zero’.
4. Wsyp 750 gramów mąki
5. Dolej 350 gramów ciepłej wody (46% wagi użytej mąki)
6. Dodaj 200 gramów zakwasu pszennego (26% wagi użytej mąki)
7. Dodaj 22 gramy soli (3% wagi użytej mąki)
8. Wyrabiaj ciasto, aż mąką wchłonie całą wodę, nie będzie się kleiło do rąk i będzie miało zbitą strukturę. W trakcie wyrabiania ciasta możesz mieć wrażenie, że trzeba dosypać mąki, bo się lepi do rąk. To znak, że ciasto potrzebuje dalszego wyrabiania. Proporcje są przygotowane tak, że taka ilość mąki przyjmie taką ilość wody - to tylko kwestia czasu wyrabiania.
9. Idealnie jest gdy ciasto nie przywiera do rąk, ma zwartą strukturę.
10. Gdy ciasto będzie gotowe, uformuj kulkę, podsyp spód miski mąką, połóż na niej ciasto i szczelnie zawiń folią spożywczą lub włóż w foliówkę.
11. Naczynie z ciastem odłóż w nieprzewiewne miejsce.
12. Wstaw do piekarnika żeliwny garnek.
13. Piekarnik ustaw na temperaturę 250 stopni Celsjusza, na termoobieg, na 45 minut pracy (pieczenia), aby wyłączył się 5 minut po czasie na który nastawiony jest Twój budzik. Na przykład, jeśli wstajesz o 6:30, nastaw piekarnik pracował przez 45 minut i aby wyłączył się o 6:35, czyli włączy się o 5:50.
14. Uzupełnij zakwas, czyli dolej 200 gramów wody i 100 gramów mąki pszennej.
15. Gdy wstaniesz wyciągnij ciasto z foliówki.
16. Podsyp niewielką ilością mąki po brzegach ciasta. Pozwoli to na odklejenie ciasta od naczynia i wyciągnięcie go bez niszczenia już zbudowanej w środku struktury.
17. Delikatnie wsuń palce po bokach naczynia, między naczynie a ciasto i przesuwając palce wzdłuż naczynia, oddzielaj ciasto.
18. Gdy już ciasto będzie oddzielone od naczynia, wyciągnij garnek z piekarnika i odłóż pokrywkę.
19. Podnieś ciasto, przewróć w dłoniach do góry nogami, czyli spód będzie górą, a góra spodem, a następnie przełóż do garnka, przykryj pokrywką i wstaw garnek z ciastem przykryty pokrywką do piekarnika na 20 minut.
20. Dzięki odwróceniu ciasta podczas pieczenia chleb ładnie się otworzy i będzie miało interesującą fakturę na górze.
21. Po 20 minutach wyciągnij garnek z piekarnika, otwórz pokrywkę, odłóż ją (uwaga! jest gorąca, dlatego zwykle kładę ją na sam dół piekarnika) i wstaw garnek bez pokrywki do piekarnika na 10 - 15 minut pieczenia.
22. Gdy piekarnik skończy piec, wyciągnij chleb i przełóż go na drewnianą deskę.
23. Chleb jest gotowy do krojenia w kilka minut po wyciągnięciu z piekarnika.

## Jak zrobić zakwas na chleb?

To proste. Potrzebujesz do tego litrowego słoika, mąki pszennej, ciepłej wody i kilku dni.

1. Do słoika dodaj 100 gramów mąki i 100 gramów ciepłej wody. Słoik przykryj z góry papierowym ręczniczkiem i załóż gumkę recepturkę, żeby papierowy ręczniczek nie spadł. Odstaw w ciepłe i nieprzewiewne miejsce.
2. Po jednym dniu, wymieszaj, odlej połowę i uzupełnij 100 gramami mąki i 100 gramami wody, a na koniec jeszcze raz wymieszaj.
3. W kolejnym dniu powtórz proces, tj. odlej połowę, uzupełnij 100 gramami mąki i 100 wody, a następnie wymieszaj.
4. Jeszcze raz powtórz proces. Na koniec 4. dnia zakwas powinien być szczypiący w język i kwaskowaty. Możesz śmiało go użyć.
