---
title: "Sos dyniowy"
date: "2015-10-12T07:16:53.000Z"
categories: 
  - przepis-na-sos
tags: 
  - dynia
  - galka-muszkatolowa
  - mleczko-kokosowe
  - oliwa
  - sol
  - swiezo-zmielony-pieprz
featuredImage: "pizza-sos-dyniowy-swiezy-szpinak.jpg"
---

Żałuję, że dynia nie jest całoroczna. Uwielbiam potrawy z dynią. Od zup dyniowych, przez pasty dyniowe po dynię na słodko w postaci ciasta czy dżemów. Nie może jej zabraknąć również na mojej pizzy. Dlatego przygotowałem sos z dyni, który ozłoci (dosłownie i w przenośni) Twoją pizzę i spowoduje, że jesień nie będzie taka straszna. Ten sos (jak i dynię) możesz spokojnie mrozić i wykorzystać go później, gdy sezon się już skończy. O tym przeczytasz na końcu przepisu.

## 1\. Lista składników

Aby przygotować sos dyniowy potrzebujesz następujących składników:

- dynia
- sól
- świeżo zmielony pieprz
- świeżo starta gałka muszkatołowa
- mleczko kokosowe (jeśli nie używasz oliwy)
- oliwa (jeśli nie używasz mleczka kokosowego

## 2\. Przygotowanie sosu

- Pół małej dyni (ok. 750 gramów) obierz ze skórki obieraczką do ziemniaków.
- Potnij na plastry o grubości ok. 1 cm.
- Wrzuć na blachę wyłożoną folią aluminiową i skrop oliwą.
- Piecz przez pół godziny w temperaturze 150 stopni Celsjusza. Może to zrobić na termoobiegu lub dać wyżej i włączyć termoobieg z grillem.
- Zblenduj dynię z 50–100 ml mleczka kokosowym i przyprawami.
- Konsystencję powinno mieć zbliżoną do sos pomidorowego lub gęstszą.

## 3\. Jeśli chcesz poeksperymentować

- Dodaj zamiast lub oprócz mleczka kokosowego musztardę kielecką.

## I gotowe!

Jak Ci się udał sos? Daj znać w komentarzach.

## Jak mrozić dynię?

Na koniec mały poradnik jak mrozić dynię. Gdybym chciał po prostu wrzucić dynię do zamrażarki… musiałbym kupić zamrażarkę sklepową. Aby upchnąć jak najwięcej dyni, robię to na dwa sposoby.

### Sposób 1

- Kroję dynię na ćwiartki.
- Obieram ze skórki obieraczką do ziemniaków.
- Każdą ćwiartkę kroję na paski o grubości ok. 1 cm.
- Układam kawałki jeden na drugim i tak robię kilka rzędów.
- Pakuję do folii do mrożenia i daję do zamrażaki.

### Sposób 2

- Kroję dynię na ćwiartki.
- Obieram ze skórki obieraczką do ziemniaków.
- Każdą ćwiartkę kroję na paski o grubości ok. 1 cm.
- Wrzucam do piekarnika na folii aluminiowej i zapiekam przez 30 minut w temperaturze 150 stopni Celsjusza.
- Po wyjęciu blednuję na gładką masę.
- Przekładam do kilku mniejszych plastikowych pojemników i mrożę.
- Dzięki temu nie muszę rozmrażać na raz całej dyni, tylko mogę po trochę.
