---
title: "Przepis na ciasto na pizzę bezglutenowe na bazie mąki bezglutenowej"
date: "2016-02-16T07:44:32.000Z"
categories: 
  - pizza-bezglutenowa
  - przepis-na-ciasto
meta: 
    description: "Przepis na pizzę bezglutenową na bazie mąki bezglutenowej - poznaj przepis na ciasto i zrób pizzę bezglutenową."
featuredImage: "pizza-bezglutenowa-maka-bezglutenowa.jpg"
---

Przepis na pizzę bezglutenową na bazie mąki bezglutenowej - poznaj przepis na ciasto i zrób pizzę bezglutenową.

Ciężko jest zrobić dobrą pizzę, gdy trzeba wykluczyć gluten. To dzięki glutenowi pizza jest miękka, delikatna i świetnie się wyrabia. To dzięki glutenowi (i drożdżom, które ten gluten trawią) pizza „rośnie”. To dzięki glutenowi (i wodzie i drożdżom) sypka mąka staje się zwartym ciastem.

Nie ma co rozpaczać nad brakiem glutenu, spróbujmy go sensownie zastąpić.

Skorzystałem z mąki bezglutenowej. Jest to mieszanka:

- skrobi kukurydzianej
- mąki kukurydzianej
- substancji zagęszczającej: gumy guar
- i dekstrozy

## 1\. Składniki

Będziesz potrzebować następujących składników na ciasto na pizzę bezglutenową:

- 440 gramów mąki bezglutenowej
- 260 gramów ciepłej wody (60% mąki)
- 20 gramów drożdży świeżych (5% mąki)
- 2–3 gramy proszku do pieczenia (1/2 łyżeczki)
- 4 łyżki oliwy
- szczypta drożdży
- 1 kopiasta łyżeczka soli

Wyjdą Ci 3 chrupiące pizze o średnicy ok. 25 cm każda.

## 2\. Akcesoria

Będziesz potrzebować następujących akcesoriów:

- duże naczynie do wyrobienia ciasta
- małe naczynie do przygotowania zaczynu
- folia spożywcza
- stolnica, mata silikonowa lub inna gładka powierzchnia do wałkowania ciasta
- blacha lub kamień do pizzy

## 3\. Przygotowanie ciasta

- W kubku przygotuj zaczyn na bazie drożdży, wody, szczypty soli i łyżeczki mąki. Energicznie wymieszaj składniki i odstaw w ciepłe miejsce.
- Do mąki dodaj soli oraz proszku do pieczenia i dokładnie wymieszaj.
- Podgrzej wodę do temperatury 30–35 stopni Celsjusza.
- Dodaj wodę oraz zaczyn do mąki
- Zacznij wyrabiać.
- Na początku możesz mieć wrażenie, że z ciastem coś jest nie tak, bo się nie łączy ze sobą tak, jak tradycyjne ciasto na bazie mąki pszennej. Nie poddawaj się. Z czasem ciasto zacznie się łączyć i tworzyć w miarę zbitą masę. Ciasto nie będzie pulchne, raczej zbite i lekko miękkie.
- Po zarobieniu podziel na 3 kulki, bo tyle pizz Ci mniej więcej wyjdzie.
- Przykryj szczelnie naczynie folią spożywczą i odstaw na minimum pół godziny w ciepłe miejsce.

## Przygotowanie ciasta bezglutenowego do pieczenia

Aby przygotować okrągłą pizzę:

- Podsyp stolnicę mąką bezglutenową lub kukurydzianą.
- Rozgnieć delikatnie dłonią przygotowaną kulkę.
- Zacznij wałkować ciasto ruchami góra-dół.
- Po kilku ruchach ciasto przybierze kształt owalu, wtedy przekręć je o 90 stopni i wałkuj dalej ruchami góra-dół
- Po kilku ruchach znów przekręć ciasto i wałkuj.
- Ciasto powinno być już okrągłe.

## Kilka dobrych praktyki odnośnie przygotowania ciasta

- Ciasto z mąki bezglutenowej ma zupełnie inną konsystencję. Dlatego trochę inaczej się wałkuje niż tradycyjne ciasto na pizzę. Zalecam delikatność, spokój i jeszcze raz delikatność.
- Dużo łatwiej zrobić w nim dziurę. Dlatego polecam silikonowy wałek, silikonową matę i dużą mąki do podsypania.
- Dużo trudniej tę dziurę zalepić. Gdy tak się stało, urwij kawałek ciasta z brzegu i „zalep” dziurkę.
- Ciasto łatwo się przylepia do podłoża. Jeśli tak się dzieje, użyj większej ilości mąki.
- Łatwo można postrzępić brzegi pizzy. Wtedy brzeg pizzy trzeba wyrównać ręką.
- Nie przejmuj się jeśli ciasto będzie całe w mące. Zaraz przed użyciem możesz delikatnie strzepać mąkę z ciasta.

Dlatego tak bardzo sugeruję delikatne traktowanie ciasta wałkiem i sporą ilość mąki.

## Pieczenie pizzy

W idealnej pizzy najważniejsze są trzy rzeczy: dobre ciasto, dobry sos i dobrze ustawiony piekarnik. Z domowego piekarnika można naprawdę wiele wycisnąć.

### Ustawienia piekarnika

Możesz ustawić piekarnik na jedną z trzech opcji:

- termoobieg,
- pieczenie z dołu,
- lub pieczenie z góry i z dołu

Termoobieg sprawdza się najlepiej, ponieważ piekarnik najszybciej uzyskuje pożądaną temperaturę. Jeżeli korzystasz z grania „góra – dół” lub termoobieg, włóż ciasto na środkowe prowadnice w piekarniku.

Czasami jest również dostępna opcja grilla. Stosuję ją wtedy gdy chcę dodatkowo zapiec pizzę od góry.

### Ustawienia temperatury i czas pieczenia

- Piekarnik ustaw na maksymalną możliwą temperaturę. Optymalna to 230–250 stopni Celsjusza.
- Piekarnik nagrzej porządnie nawet przez 30 minut do godziny. Szczególnie jest to ważne jeśli korzystasz z kamienia do pizzy.
- Pizza powinna się upiec w 5–6 minut.
- Ustaw minutnik i kontroluj pizzę co minutę. Nie otwieraj piekarnika, aby sprawdzić czy wszystko jest ok. Wystarczy, że zajrzysz przez szybkę;-)

### Kilka dobrych praktyk odnośnie pieczenia ciasta

- Przez kilka pierwszych pieczeń pizzy, doglądaj ją co minutę. Jak już nabierzesz wprawy i poznasz swój piekarnik, będziesz wiedzieć ile potrzeba Twojej pizzy, aby wyszła super.
- Gdy pizza się piecze możesz… przygotować kolejną pizzę, którą wrzucisz jak wyciągniesz poprzednią. Po kilku razach będziesz w stanie w te kilka minut pieczenia przygotować kolejną, zjeść kawałek aktualnej pizzy i jeszcze zamienić kilka słów z rodzinką i dowiedzieć się jak im smakuje.
- Użyj kamienia do pizzy. To jest skok jakościowy jaki ciężko sobie wyobrazić. Dowiedz się więcej na temat kamienia:
    - jaki kamień kupić, jak używać i jak konserwować
    - dlaczego warto mieć dwa kamienie do pizzy zamiast jednego
    - jak zdobyć kamień do pizzy za darmo
- Jeśli chcesz pójść krok dalej, kup domowy piec do pizzy.

## Eksperymentuję

Dużo eksperymentuję z pizzą bezglutenową. Traktuję ten rejon pizzoznastwa jako „nieznany ląd”, który dopiero eksporuję. Dlatego ten przepis będzie się zmieniał w przyszłości wraz z tym jak nabiorę wprawy. Jeśli już masz doświadczenia związane z pizzą bezglutenową, daj znać w komentarzach. Z chęcią to przetestuję.

## I gotowe – daj znać jak Ci poszło!

I masz gotową pizzę bezglutenową na bazie mąki bezglutenowej. Jak Ci poszło? Daj znać w komentarzach.
