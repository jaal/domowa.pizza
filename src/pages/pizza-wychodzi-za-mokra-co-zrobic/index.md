---
title: "Pizza wychodzi za mokra - co zrobić?"
date: "2014-11-19T22:03:28.000Z"
categories: 
  - inne
meta: 
    title: "Pizza wychodzi za mokra - co zrobić? Poznaj sprawdzone sposoby"
    description: "Twoja pizza wychodzi za mokra? Poznaj 5 sprawdzonych metod na mokrą pizzę."
---

Jeśli zdarza Ci się, że Twoja pizza po wyciągnięciu z piekarnika jest za mokra, żeby nie powiedzieć, że „pływa”, nie jesteś sam jak palec. Kiedyś miałem ten problem. Ba! Nawet teraz zdarza mi się upiec pizzę, która spływa z talerza jak Wisła do Morza.

Poznaj kilka metod jak tego uniknąć. Dzięki temu Twoja pizza nie wyjdzie mokra.

Poszukajmy potencjalnych winowajców takiego stanu rzeczy. Może być to

1. ser
2. sos
3. ciasto
4. położone składniki
5. temperatura pieczenia

## 1\. Ser

<a title="Jaki ser wybrać do pizzy?" href="/jaki-ser-wybrac-do-pizzy/">Zwykle w przepisach polecam świeży ser mozzarella w kulce</a>, który jest naprawdę mokry, jako że jest w zalewie:-) Bardzo go lubię, dlatego zanim zaproponuję zmianę sera na inny, spróbuj kilku innych sposobów, aby uzyskać bardziej suchą pizzę.

### 1.1 Odciśnij ser

Tak naprawdę to najpierw odsącz zostawiając ją na sitku lub durszlaku. Po kilkunastu minutach odciśnij, nie zgniatając jej za nadto.

### 1.2 Pokrój w cienkie plasterki

Wiem jakie to ciężkie, świeżą mozzarellę naprawdę trudno się kroi, a co dopiero w cienkie plasterki:-) Ale warto jest to zrobić. Dzięki temu mozzarella po rozłożeniu na pizzy będzie miała większą powierzchnię, przez którą może oddać wodę podczas pieczenia. Jednym słowem woda szybciej wyparuje z powierzchni pizzy.

### 1.3 Osusz mozzarellę

Tak jak w poprzednim punkcie, pokrój mozzarellę w plasterki - im cieńsze, tym są lepsze. Rozłóż je na desce i osusz papierowym ręcznikiem delikatnie dotykając.

### 1.4 Kładź ser zewnętrzną stroną na cieście

Ser kładź zewnętrzną stroną na wierzch pizzy, czyli ser styka się zewnętrzną (gładką) częścią z sosem. Chodzi o to, aby ser puścił wodę "do góry", a nie w ciasto. Jeśli mozzarella jest za mokra,  puszcza wodę i wtedy na pizzy powstają "kałuże";-) To jest jedno z rozwiązań, aby to ograniczyć.

### 1.5 Połóż ser na samym końcu pieczenia

Przygotuj pizzę do włożenia do piekarnika, czyli na ciasto daj sos, a na sos wszystki składniki, wszystkie oprócz mozzeralli (i ewentualnie bazylii). Piecz przez 3 minut, a następnie wysuń pizzę i połóż na niej ser. Ser się zapiecze, ale nie puści wody.

### 1.6 Użyj innego sera

W ostateczności możesz zmienić mozzarellę w zalewie na inną w plastrach. Ma w sobie mniej wody i przez to mniej wody oddaje pizzy.

Istnieje na rynku zagranicznym mozzarella o obniżonej zawartości wody. Nie wiem jak on się sprawuje, nigdy nie miałem okazji skorzystać. Czytałem tylko o takim rozwiązaniu. Jeśli masz więcej doświadczenia w tym temacie, daj znać.

## 2\. Sos

Jeśli sugestie odnośnie sera nie podziałały, drugim współwinnym mokrej pizzy może być sos.

### 2.1 Za dużo sosu

Sprawa jest prosta - być może przesadzasz z ilością nakładanego sosu. Rozwiązanie jest proste. Przy kolejnej pizzy nałóż mniej sosu. Na jedną pizzę w zupełności wystarcza jedna mała chocheleczka sosu lub 5 łyżek.

### 2.2 Sos jest za rzadki

W moim przepisie na sos pomidorowy wrzucam całą puszkę pomidorów. Taka puszka składa się w 60 procentach z pomidorów, a reszta to sok pomidorowy. Następnym razem użyj mniej soku pomidorowego, który znajduje się w puszce, na rzecz samych pomidorów. Sos wyjdzie dużo gęściejszy.

Drugą opcją jest zredukowanie wody w sosie. Wlej sos do garnuszka i gotować przez pół godziny na mały ogniu, aby odparować wodę. Generalnie nie gotuję sosu do pizzy, ale może to być rozwiązanie, jeśli nic innego już nie działa.

## 3\. Grubsze ciasto

Prostym rozwiązaniem jest po prostu przygotowanie odrobinę grubszego ciasta. Dzięki temu są szanse, że w przypadku mokrej pizzy w ogóle uda Ci się ją wziąć w ręce. Zwykle w takich przypadkach pizza nie przejdzie „testu trójkąta” i cała jej zawartość spłynie na talerz lub/i na spodnie:-)

## 4\. Mniej mokrych składników

- Spróbuj nałoży na pizzę mniej składników i to tych bardziej mokrych, np. pomidory, pieczarki, bakłażan, cukinia czy szpinak.
- Inne składniki odsączaj na sitku, szczególnie te puszkowe lub słoikowe, np. kukurydza, oliwki, kapary czy jalapeño.
- W przypadku mrożonego szpinaku, najpierw rozmroź go (np. w mikrofali lub garnku), a następnie bardzo mocno odciśnij na sitku.
- Jeśli chodzi o pieczarki, zawsze możesz wrzucić je na patelnie (nawet bez tłuszczu) na parę minut. Woda wyparuje, zostaną suchsze pieczarki.

## 5\. Temperatura pieczenia

Spróbuj ustawić piekarnik na najwyższą możliwą temperaturę i piecz jak najkrócej (4-5 minut). Im krócej piecze się pizza, tym mniej czasu mają składniki na puszczenie wody.

## Jak Ty sobie radzisz z mokrą pizzą?

Jeśli masz inne sposobu, które u Ciebie zadziałały, koniecznie daj mi znać. Z chęcią przetestuję je. Nie lubię mokrej pizzy i zrobię dużo, aby nie musieć takiej wyciągać z piekarnika.
