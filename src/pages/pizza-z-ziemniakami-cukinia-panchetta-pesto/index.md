---
title: "Pizza z ziemniakami, cukinią, panchettą i pesto"
date: "2014-11-05T22:04:35.000Z"
categories: 
  - przepis-na-pizze
tags: 
  - boczek
  - cukinia
  - ser-mozzarella
  - sos-pesto
  - ziemniaki
---

Pizza z ziemniakami? To brzmi dziwnie na pierwszy rzut oka. Jednak daj temu przepisowi szansę:) We Włoszech bez problemu kupisz w piekarni pizzę na bazie oliwy lub śmietany z ziemniakami i rozmarynem. Palce lizać! Moje będzie trochę inna niż klasyczna włoska focaccia. Sprawdź.

Lista składników

1. <a title="Przepis na ciasto na pizzę" href="/przepis-na-ciasto-na-pizze/">ciasto na pizzę</a>
2. <a title="Sos pesto – jak zrobić domowy sos pesto – sprawdź przepis" href="/sos-pesto-jak-zrobic-domowy-sos-pesto-sprawdz-przepis/">sos pesto</a>
3. ziemniaki
4. cukinia
5. szynka parmeńska, boczek panchetta lub boczek parzony
6. <a title="Jaki ser wybrać do pizzy?" href="/jaki-ser-wybrac-do-pizzy/">ser mozzarella</a>
7. oregano
8. oliwki

## 1\. Przygotowanie ciasta na pizzę

<a title="Przepis na ciasto na pizzę" href="/przepis-na-ciasto-na-pizze/">Przepis na ciasto na pizzę krok po kroku znajdziesz tu</a>. Polecam - z tym przepisem Twoja pizza będzie smaczna i chrupiąca. Jeśli Twoje ciasto takie nie wychodzi, daj znać, pomyślimy wspólnie jak możemy temu zaradzić.

Jeśli przygotowujesz ciasto wcześniej i trzymasz je w lodówce (np. zostało zrobione dzień wcześniej wieczorem), lepiej będzie, gdy wyciągniesz je trochę wcześniej, aby nabrało temperatury pokojowej. Będzie lepiej się rozwałkowywało.

## 2\. Przygotowanie sosu pesto

Warto zainwestować kilka minut w <a title="Sos pesto – jak zrobić domowy sos pesto – sprawdź przepis" href="/sos-pesto-jak-zrobic-domowy-sos-pesto-sprawdz-przepis/">ręcznie robiony sos pesto</a> z kilku względów. Masz pełną kontrolę nad składnikami. Twój sos pesto nie będzie zawierał żadnych konwserwantów i dodatków. I co najważniejsze, na pewno wyjdzie smaczniejszy niż kupny słoiczkowy. Poza tym, jeśli możesz go zrobić w mniej niż 10 minut, dlaczego nie?

Przepis na zrobienie sosu pesto opisałem tu.

## 3\. Rozwałkowywanie ciasta

Na stolnicę lub blat wysyp trochę mąki. Kulkę ciasta obtocz w mące i zacznij wałkować ruchami góra-dół. Uzyskasz ciasto w kształcie przypominającym owal. Następnie przekręć ciasto o 90 stopni i znów wałkuj góra-dół. Wtedy Twoja owalna pizza zacznie przypominać koło. Jak już osiągniesz pożądany kształt, przełóż pizzę na blachę, na której będziesz ją piec. Aby pizza nie zwijała się na blasze, posmaruj od spodu jej brzegi olejem lub oliwą. Wtedy pizza przywrze do podłoża i nie będzie się ruszała, ani zwijała.

## 4\. Nakładanie składników

Na początek potnij ziemniaki i cukinię na bardzo cienkie plastry. Możesz to zrobić na tarce i specjalnym ostrzu do szatkowania na plasterki. Możesz też wykorzystać [obieraczkę do ziemniaków](http://www.ceneo.pl/12283990#cid=7705&pid=5958). Plastry wyjdą cienkie jak przy czipsach.

Nakładanie składników zacznij od sosu pesto. Posmaruj pizzę równomiernie sosem pesto. Ze względu na swoją intensywność (zawiera wyrazisty parmezan i czosnek) nie jest potrzebna duża ilość sos pesto na cieście, aby uzyskać mocny smak. Tym bardziej, że posmarujesz jeszcze pizzę pesto po wierzchu.

Na pesto połóż plastry cukini i ziemniaków. Na nie daj szynkę parmeńską (lub panchettę albo boczek, w zależności od tego co wybierzesz). Na całość połóż ser mozzarella. Na koniec posmaruj jeszcze wierz pizzy pesto dla wzmocnienia smaku.

## 5\. Pieczenie

Generalnie <a title="Pieczenie pizzy" href="/pieczenie-pizzy/">proces pieczenia pizzy opisałem dokładnie tu</a>.

Dla przypomnienia w kilku krokach:

1. Włącz w piekarniku grzanie góra-dół lub termoobieg.
2. Nagrzej bardzo mocno piekarnik do maksymalnej możliwej temperatury, najlepiej 250 stopni Celsjusza.
3. Pizza powinna piec się w piekarniku ok. 4-5 minut. Doglądaj ją co minutę, aby stwierdzić jak pizza reaguje na piekarnik.

## I gotowe!

W mniej więcej 40 minut masz gotową pizzę z ziemniakami, cukinią, boczkiem i sosem pesto. Mniam, mniam:) Daj znać w komentarzach jak Ci poszło!

## Składniki

- 1 kg mąki (wykorzystasz ok. 0,6 kg)
- 1 paczka drożdży (wykorzystasz 1/2 paczki z 100 gramów)
- 4 opakowania sera mozzarella (mniej więcej po jednej dużej kulce na pizzę) po 125-150 gramów każde
- 1 opakowanie świeżej bazylii (wykorzystać pół lub nawet 3/4 tego opakowania)
- 100 gramów orzeszków piniowych
- 150 gramów sera parmezanu
- 2 ząbki czosnku
- oliwa z oliwek (wykorzystasz ok. pół szklanki)
- oliwki (wykorzystasz kilka sztuk na jedną pizzę)
- sól (pewnie masz w swoim domu)
- pieprz (również zakładam, że masz)
- oregano (wystarczy szczypta)
