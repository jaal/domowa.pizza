---
title: "Jak odgrzać pizzę?"
date: "2014-11-09T21:59:08.000Z"
categories: 
  - inne
featuredImage: "DSC07529.jpg"
---

Założę się, że każdy z nas został kiedyś z problemem „wczorajszej pizzy”. Zrobisz więcej, więc zostanie na kolejny dzień i nie wiadomo jak to podgrzać, aby dało się jeść.

Pół biedy jeśli lubisz zimną pizzę - ja uwielbiam! Gorzej jeśli potrzebujesz zjeść coś ciepłego. Co wtedy?

Jak odgrzać pizzę, aby nie była gumowata i dobrze smakowała? Sprawdź wszystkie sposoby. Po lekturze tego mini poradnika poznasz najlepszą, najtańszą i zarazem najszybszą metodę odgrzania pizzy.

Jest kilka sposobów jak odgrzać pizzę, aby smakowała wyśmienicie. Możesz to zrobić:

- w piekarniku,
- na patelni,
- w mikrofali,
- na grillu

korzystając z

- blachy,
- talerza,
- patelni zwykłej,
- teflonowej,
- lub żeliwnej.

To nie ma znaczenia - każdy z tych sposobów da się ujarzmić tak, aby pizza wyszła dobra w smaku!

Szczerze mówiąc, najprościej byłoby podgrzać wczorajszą pizzę na 1 minutę w mikrofali... ale to nie jest dobry pomysł:) Zwykle po wyjęciu z mikrofali pizza jest na początku gumowata i rozlazła, a po kilku minutach robi się twarda. Nie polecam tego sposobu. Jak zrobić to inaczej?

## 1. Jak odgrzać pizzę w piekarniku?

Jeśli masz w domu piekarnik (a zakładam, że masz), odgrzanie pizzy w piekarniku jest całkiem proste i nie wymaga jakiś specjalnych działań. To w sumie najprostsze rozwiązanie. Możesz to zrobić korzystając z blachy lub kamienia, w zależności od tego ile masz czasu.

### 1.1 Odgrzewanie na blaszce

Ustaw temperaturę grzania piekarnika na 180 stopni Celsjusza i pozwól, aby piekarnik się nagrzał. Trwa to zwykle ok. 15 - 20 minut.

W przypadku odgrzewania na blaszce z papierem do pieczenia, ustaw temperaturę na 180 stopni i trzymaj pizzę przez 8-10 minut. Znów jak poprzednio - obserwuj, ponieważ dużo zależy od piekarnika.

Możesz wcześniej ściągnąć z pizzy świeże składniki, takie jak rukola czy bazylia. Dzięki temu nie zeschną się podczas odgrzewania.

### 1.2 Odgrzewanie na kamieniu do pizzy

Odgrzewanie wczorajszej pizzy na kamieniu to świetny pomysł. Wadą tego rozwiązania jest to, że musisz nagrzewać kamień przez dobre ½ godziny, aby następnie przywrócić pizzę do życia w 4-5 minut. Jest to pewna strata prądu.

1. Nagrzej piekarnik do ok. 180 stopni Celsjusza.
2. Trzymaj w tej temperaturze kamień przez około ½ godziny, aby się dobrze nagrzał.
3. Połóż pizzę na kamieniu na ok. 4-5 minut.

Obserwuj dobrze pizzę przy kilku pierwszych odgrzaniach, aby jej nie przypalić lub wysuszyć.

## 2. Jak odgrzać pizzę na patelni?

![Odgrzewanie pizzy na patelnii](DSC07173-300x200.jpg)

Odgrzewanie pizzy na patelni

Ten sposób wydaje mi się być **najlepszy, ponieważ jest prosty, szybki i uniwersalny**. Generalnie do zrobienia w prawie każdym domu, które posiada patelnię i kuchenkę. Kuchenka może być gazowa, elektryczna lub indukcyjna. Patelnia może być żeliwna, teflonowa lub zwyczajna. **Pizza po podgrzaniu będzie chrupiąca** i nie będzie zawilgocona ani gumowata.

Będziesz potrzebować:

1. patelni (bez różnicy jakiej, no może prócz grillowej)
2. kuchenki (bez różnicy jakiej)
3. folii aluminiowej

### 2.1 Jak to zrobić?

1. Ustaw płomień na mały lub średnio mały i rozgrzej patelnię.
2. Połóż pizzę na rozgrzanej patelni.
3. Pizzę przykryj folią aluminiową. Zrób to delikatnie, tak aby pizza nie była dokładnie, tylko lekko przykryta folią.
4. Podgrzewaj 4-5 minut.

### 2.2 Dlaczego warto odgrzewać pizzę przykrytą folią aluminiową?

- Dzięki temu pizza podgrzeje się od dołu na chrupiąco, a od góry będzie ogrzana przez wilgotne powietrze z dołu, które nie ucieknie za szybko ponieważ pizza będzie przykryta.
- Nie zawilgotnieje, ponieważ część wody ucieknie poprzez nieszczelne przykrycie folią aluminiową, ale zostanie na tyle wody, aby pizza nie zrobiła się sucha na górze.

Przetestuj ile minut należy podgrzewać pizzę, ponieważ dużo zależy tutaj od patelni oraz kuchenki. Warto przez pierwsze kilka odgrzań doglądać pizzy. Będzie gotowa, gdy na górze będzie gorąca, a przesuwając ją po patelni usłyszysz odgłos szorowania.

Jeśli pizza będzie przywierała, prawdopodobnie jest to wina patelni. Następnym razem możesz dać 1 łyżkę oliwy na patelnię przed odgrzewaniem, którą dokładnie rozprowadzisz po całej powierzchni.

## 3. Jak odgrzać pizzę w mikrofali?

To w sumie najprostsze i najszybsze rozwiązanie., szczególnie gdy chcesz "wczorajszą" pizzę odgrzać następnego dnia w pracy na lunch. Da się odgrzać pizzę w mikrofali i uniknąć gumowatości, a następnie twardości. Trzeba zastosować mały trick...

Do tego tricku będziesz potrzebować:

- kubek wypełniony wodą do 2/3 wysokości
- talerz na pizzę, na którym umieścisz "wczorajszą pizzę"

### 3.1 Jak odgrzewać pizzę w mikrofalówce krok po kroku?

1. W mikrofali umieść kubek z wodą, a na nim postaw talerz z pizzą do podgrzania.
2. Ustaw grzanie na 30 sekund.
3. Po tym czasie sprawdź czy pizza ma optymalną temperaturę. Jeśli nie, dołóż kolejne 30 sekund.

Wszystko zależy od mocy Twojej mikrofali. Dlatego na początku przetestuj na pełnej mocy grzania mikrofali i 1 kawałku pizzy, że nie zepsuć całej pizzy:-) Jeśli wszystko będzie ok, możesz spróbować z większą liczbą kawałków pizzy na raz. Po prostu szkoda zmarnować całą pizzę na eksperymenty.

### 3.2 Dlaczego pizza odgrzewana w mikrofali jest gumowa na początki i twarda jak kamień po kilku minutach?

Przyczyną tego jest prawdopodobnie duża moc mikrofali, które bardzo szybko i intensywnie podgrzewa stosunkowo mały kawałek jedzenia. Korzystając z kubka z wodą spowalniamy proces. Woda w kubku absorbuje mikrofale, a więc większość mocy idzie na to, aby podgrzać wodę w kubku, a mniej aby podgrzać pizzę. Pizza podgrzewa się bardzo wolno i dzięki temu unika się „Jej Gumowatości Pizzy”, a otrzymujesz „Jej Chrupiącość Pizzę”:-)

Możesz spróbować podgrzewać pizzę na minimalnej mocy mikrofali i przetestować co przynosi lepsze efekty.

### 3.3 Co jeśli mikrofala posiada funkcję grilla?

To fajna opcja, która pozwala osiągnąć lepsze efekty niż gdyby korzystać tylko z mikrofal. Możesz zrobić to następująco:

#### 3.3.1 Jeśli używasz tylko grilla bez mikrofal

Kubek wody nie będzie potrzebny, ponieważ nie działają mikrofale i woda "nie ma co absorbować".

Po prostu ustaw naczynie w miarę blisko grilla, może być to np. w połowie wysokości. Większość kuchenek z opcją grilla posiada specjalne kratki, które pomagają umieścić naczynie specjalnie do grillowania.

**Uważaj na 2 rzeczy**

1. Od grilla naczynie może się naprawdę ekstremalnie nagrzać. Pamiętaj o tym i stosuj rękawice przy wyciąganiu naczynia z lodówki.
2. Korzystaj z naczyń, które wytrzymają wysoką temperaturę. Nie wszystkie talerze są do tego przeznaczone. Możesz użyć naczynia żaroodpornego.

#### 3.3.2 Jeśli używasz kombo grill + mikrofale

Wtedy mikrofala działa podwójnie. Falami o niskiej mocy podgrzewa środek pizzy, a grillem z góry zapieka.

Potrzebny będzie test na małym kawałku pizzy. Sprawdzimy czy moc mikrofal nie będzie za mocna. Jeśli pizza wyjdzie gumowata, potrzebna będzie kubek wody.

\[grwebform url="http://app.getresponse.com/view\_webform.js?wid=10515802&u=cg1" css="on"/\]

## 4. Jak odgrzać pizzę w gofrownicy lub opiekaczu?

Przyznam, że nie przetestowałem tego sposobu, ale w Ameryce jest bardzo popularny (chyba ze względu na dużą popularność waffles). Podobnie można wykorzystać opiekacz do chleba. Skąd wziąć górną warstwę pizzy? To bardzo proste, wystarczy odpowiednio zaciąć i przyciąć kawałek pizzy, aby z jednego całego kawałka bez "daszku" zrobić coś a'la tost.

Załączam [poradnik jak to zrobić krok po kroku](http://slice.seriouseats.com/archives/2014/01/leftover-pizza-waffle-iron-delicious-crispy-gooey-cheese-stuffed-snack.html). Tekst jest w języku angielskim, ale zdjęcia wszystko tłumaczą.

## 5. Jak odgrzać pizzę na grillu?

Oczywiście zakładam, że nikt nie będzie specjalnie odpalał grilla, aby odgrzać na nim pizzę. Raczej zrobi się to przy okazji rozpalonego grilla albo gdy zamówisz pizzę na imprezę grillowo-plenerową, a przyjedzie zimna.

1. Zawiń pizzę w folię aluminiową (podobnie jak w przypadku patelni)
2. Połóż na grill na 1-2 minuty.
3. Ponieważ temperatura nad rozżarzonym węglem jest dużo wyższa niż na patelni, trzeba bardzo dobrze pilnować pizzę, aby nie przegapić momentu.

## 6\. Kilka pytań i odpowiedzi

### 6.1 Jaki jest najlepszy sposób na odgrzanie pizzy?

Moim zdaniem najlepszym sposobem na odgrzanie pizzy jest patelnia. Kamień i piekarnik są dobre, mikrofala jest szybka, ale najlepsze rozwiązanie mając na uwadze potrzebny czas i sprzęt oraz koszty to zwykła patelnia. Jest dostępna w (prawie) każdym domu i odgrzejesz pizzę w kilka minut.

Jeśli jesteś w pracy, to pozostaje Ci tylko kuchenka mikrofalowa, ale tą też mamy już rozpracowaną:-)

### 6.2 Co zrobić gdy mam świeże dodatki na pizzy, np. rukola lub szynka parmeńska?

W takim przypadku najlepiej będzie jeśli je ściągniesz przed podgrzewaniem. W większości przypadków zrobi to tym dodatkom źle, wysuszą się na wiór i będą niejadalne.

## Pytanie do Ciebie

Jakie są Twoje sposoby na odgrzanie pizzy? A może tego w ogóle nie robisz w imię „lepszego smaku zimnej”?
