---
title: Przepis na ciasto na pizzę bezglutenową z kalafiora
date: 2016-02-09T07:38:33.000Z
categories: 
  - pizza-bezglutenowa
tags: 
  - jajko
  - kalafior
  - oregano
  - pieprz
  - ser-mozzarella
  - ser-parmezan
  - sol
featuredImage: pizza-bezglutenowa-kalafior.jpg
---

Poznaj przepis na ciasto na pizzę bezglutenowe na bazie kalafiora.

Bardzo ciężko jest uzyskać dobrą pizzę, gdy nie można używać mąki, która zawiera gluten. Gluten nadaje pizzy elastyczność, miekkość i powoduje że ciasto rośnie (tak naprawdę to gluten tworzy strukturę ciasta, która „więzi” pęcherzyki które powodują, że ciasto rośnie).

Znalazłem i przetestowałem przepis na ciasto na pizzę bezglutenową, która może być substytutem. Celowo użyłem słowa substytut, ponieważ jest to zamiennik, tak jak margaryna jest zamiennikiem masła, a panele są zamiennikiem dębowej deski. Można je zastąpić, ale to coś za coś.

## 1\. Składniki

Będziesz potrzebować następujących składników na ciasto na pizzę bezglutenową:

- główka kalafiora (ok. 700 gramów)
- 2 jajka
- garść startego parmezanu
- garść startej mozzarelli
- 1 łyżeczka soli
- szczypta pieprzu
- oliwa
- 1/2 łyżeczki oregano, tymianku lub ziół prowansalskich

Wyjdą Ci 4 chrupiące pizze o średnicy ok. 20 cm każda.

## 2\. Akcesoria

Będziesz potrzebować następujących akcesoriów:

- blender
- duże naczynie do wyrobienia ciasta
- duża blacha do pieczenia
- papier do pieczenia

## 3\. Przygotowanie ciasta

- Umyj dokładnie kalafior
- Z kalafiora wytnij korzeń tak, aby zostały tylko “kwiaty”.
- Zblenduj kalafior na małe wiórki.
- Teraz te wiórki trzeba lekko ugotować, aby były miękkie. Może to zrobić na 4 sposoby: pieczenie, gotowanie w wodzie, gotowanie na parze, gotowanie w mikrofali. Zwykle albo piekę albo gotuję w mikrofali, bo tak mi jest najwygodniej. Szczególnie jeśli chodzi o pieczenie, jeśli upiekę kalafior, to mam już nagrzany piekarnik i blachę wyłożoną papierem do upieczenia samego ciasta.

### Gotowanie kalafiora w mikrofali

- Wrzuć kalafior do szklanej miski i przykryj folią spożywczą lub do plastikowego pojemnika z lekko uchylonym wieczkiem
- Gotuj przez 5–6 minut na największej mocy do miękkości.
- Sprawdź czy kalafior się już ugotował, jeśli nie dołóż kolejne 2 minuty
- Wyciągnij z mikrofali, odparuj i daj schłodzić się kalafiorowi.

### Pieczenie kalafiora

- Nagrzej piekarnik do ok. 220 stopni.
- Wyłóż blachę papierem do pieczenia.
- Rozłóż na niej zmiksowany kalafior.
- Piecz przez 15 minut.
- Wyciągnij z piekarnika, odparuj i daj schłodzić się kalafiorowi

Kalafior masz już ugotowany i bardzo wilgotny. Trzeba pozbyć się wilgoci z ciasto. W przeciwnym razie ciasto się rozpadnie podczas pieczenia.

Do tego celu możesz skorzystać z:

- sitka o bardzo małym oczku i odcisnąć
- ściereczki kuchennej lub… pieluchy tetrowej (oczywiście nieużywanej;-)), tj. przełożyć kalafior na ściereczkę kuchenną, zawinąć i odcisnąć.

Dodaj i wymieszaj wszystkie składniki w misie. Ciasto jest gotowe.

## 4\. Pieczenie ciasta z kalafiora

- Rozłóż papier do pieczenia na blaszce i wysmaruj oliwą.
- Przełóż ciasto na papier do pieczenia i uformuj placek o średnicy ok. 20 cm. Niech brzegi placka będą trochę wyższe niż reszta ciasta. Brzegi zapiekają się szybciej i jeśli będą cienkie, przypalą się.
- Piekarnik powinien być rozgrzany do ok. 200 stopni Celsjusza.
- Piecz przez 15–20 minut.

Po wyciągnięciu ciasta z piekarnika dodaj składniki Twoje pizzy i wrzuć pizzę jeszcze na parę minut do piekarnika.

## 5\. Podsumowując

### 5.1 Czas wykonania ciasta na pizzę

Ciasto przygotujesz i upieczesz w minimum 40 minut.

### 5.2 Kilka dobrych praktyk

- Na początku upiecz tylko jeden placek. Dzięki temu będziesz w stanie stwierdzić czy ciasto nie „rozpada się”.
- Jeśli ciasto „rozłazi się”, prawdopodobnie zawiera za dużo wilgoci w sobie. Następnym razem możesz bardziej odcisnąć kalafior i/lub dodać jajko.

## I gotowe – daj znać jak Ci poszło!

No i masz pizzę bezglutenową na bazie kalafiora idealną w przypadku diet niskowęglowodanowych, np. dieta paleo. Jak Ci poszło? Daj znać w komentarzach.
