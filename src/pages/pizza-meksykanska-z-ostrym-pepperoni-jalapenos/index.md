---
title: Pizza meksykańska z ostrym pepperoni i jalapeños
date: 2014-11-11T09:42:49.000Z
categories: 
  - przepis-na-pizze
featuredImage: DSC_13091.jpg
---

Zapraszam na pizzę do pikantnego Meksyku - część drugą. Już opisywałem jeden pomysł na <a title="Pizza Meksykańska" href="/pizza-meksykanska/">pizzę meksykańską</a>. Ta jest równie pikantna i jeszcze bardziej kolorowa.

Będziesz potrzebował następujących składników:

- ciasto na pizzę
- sos pomidorowy
- ser mozzarella
- czerwona cebula
- papryka
- jalapenos
- pikantne pepperoni
- oliwki
- oregano

## 1\. Przygotowanie ciasta na pizzę

Jak przygotować ciasto na pizzę opisałem już w tym artykule. Dowiesz się jak od podstaw przygotować ciasto na cienką i chrupiącą pizzę.

## 2\. Przygotowanie sosu pomidorowego

Mam sprawdzony przepis na domowy sos pomidorowy. Jest pyszny, szybki i świeży - bez gotowania i tracenia czasu. Powiem bez ogródek, prawie każdy domowy sos pomidorowy jest lepszy od sklepowego. Jeśli masz inne doświadczenia, daj znać w komentarzach - z chęcią przetestuję inne rozwiązanie.

Sos według mojego przepisu robi się w dosłownie 5 minut.

## 3\. Rozwałkowywanie ciasta

1. Wyciągnij ciasto z lodówki.
2. Podsyp blat, matę lub stolnicę mąką.
3. Kulkę ciasta obtocz w mące i rozpłaszcz.
4. Zacznij wałkować góra-dół. Otrzymasz kawałek ciasto o kształcie przypominającym owal.
5. Obróć ciasto o 90 stopni i znów wałkuj góra-dół.
6. Obracając i wałkując pizzę kilka razy, Twój owal zacznie przypominać koło:)
7. Przełóż pizzę na blachę (lub łopatkę do pizzy jeśli pieczesz na kamieniu).
8. Możesz posmarować blachę po brzegach olejem lub oliwą, dzięki temu ciasto złapie przyczepność z blachą i nie będzie się zwijało.

## 4\. Nakładanie składników

Pierwszy na pizzę idzie sos pomidorowy. Możesz nałożyć go chochlą i rozsmarować łyżką równomiernie po całej pizzy. Zostaw 1 cm odstępu pomiędzy brzegiem pizzy a sosem. Dzięki temu łatwiej będzie Ci chwycić pizzę i zjeść nie brudząc sobie palców.

Następnie połóż plastry pikantnego pepperoni. Zwykle robię to tak, że nakładam pierwszy plaster „na godzinę 12” i idę w prawą stronę. Następnie kładę plastry w środek pizzy. Dzięki temu nie trzeba kroić plastrów pepperoni na mniejsze. Na pizzę schodzi mi między 8 a 12 plastrów pepperoni, w zależności od wielkości plastrów i wielkości pizzy.

Jeśli masz pepperoni niepokrojone, obierz je ze skórki i pokrój na cienkie plasterki.

W amerykańskim wydaniu pizzy, plastry pepperoni idą na sam wierzch. Osobiście wolę jednak dać ją na sam spód. Pizza jest bardziej kolorowa i apetyczna gdy na wierzchu znajduje się czerwona, zielona czy żółta papryka i fioletowa cebula.

Następnie daję jalapenos. Na to kładę ser mozzarella. Jeśli kupujesz ser w zalewie, pamiętaj aby mocno go odsączyć z wody. Dzięki temu pizza nie będzie „pływała” po wyjęciu z piekarnika.

Na sam wierz daję paprykę pokrojoną w cienkie paseczki oraz cebulę tak samo pokrojoną.

Jeszcze tylko szczypta oregano oraz parę oliwek i pizza jest gotowa do pieca.

## 5\. Pieczenie

Ustaw termoobieg lub grzanie góra-dół. Jeśli masz opcję termoobiegu z grillem, włącz ją. Rozgrzej piekarnik do maksymalnej temperatury, im bliżej 220 - 250 stopni Celsjusza, tym lepiej. Pizza ląduje w piekarniku na 4-5 minut. Pamiętaj, aby doglądać pizzę podczas pieczenia. W takiej temperaturze każda minuta pieczenia się liczy.

## I gotowe!

Zrobiłeś właśnie pikantną pizzę w meksykańskim stylu. Jak Ci poszło? Daj znać w komentarzach.

## Składniki

- 1 kg mąki (wykorzystasz ok. 0,6 kg)
- 1 paczka drożdży (wykorzystasz 1/2 paczki z 100 gramów)
- 4 opakowania sera mozzarella (mniej więcej po jednej dużej kulce na pizzę) po 125-150 gramów każde
- 1 opakowanie świeżej bazylii (wykorzystasz 1/4 opakowania)
- 300 gramów pepperoni
- 1 słoiczek papryczek jalapenos (wykorzystasz 1/4 słoiczka, chyba że jesteś fanem ostrości, wtedy więcej)
- 1 papryka
- oliwa z oliwek (wykorzystasz ok. 1/4 szklanki)
- oliwki (wykorzystasz kilka sztuk na jedną pizzę)
- sól (pewnie masz w swoim domu)
- pieprz (również zakładam, że masz)
- oregano (wystarczy szczypta)
